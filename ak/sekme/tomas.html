<!-- -*- coding: utf-8 -*- -->

<h2>Tomo Jonušo (AKL valdybos nario) pasakojimas apie perėjimą prie Linuxo</h2>

<p>Nutariau atsiliepti į ilgą diskusiją kas yra geriau MŠ ar Linux'as
desktope, nes jau štai greitai bus metai kaip gyvenu su Linuxu notebooke
ir esu tik vartotojas ir joks geekas ar hakeris.


<p>
Pradžioje, ir dar gana ilgai - gal kokius keturis mėnesius man vis
kildavo noras numesti, sugrįžti prie Windų ir nebekišti pirštų prie
Linuxo. Priežastys tik dvi:

<ul>
<p>
Viena tai, kad viskas „beveik taip pat, ir tuo pačiu truputį
skirtingai“, ir reikia laiko, kad prie to priprastum. Pastebi
smulkmenas, jau yra susiformavę įgūdžiai ir automatizmas todėl pradeda
<em>nervinti</em> kvailos smulkmenos, tokios kaip kitoks šriftas,
kitoks meniu, kitokia failų sistema, kitoks „bet kas“.

<p>
Antras dalykas -- tai ką žinojai ir mokėjai pasitvarkyti po Windais čia
nebegalioja. Reikia mokytis ir klausinėti, o paklausti nelabai yra ko,
jei nepažysti desktopo meistro Mantučio. Daug nesuprantamų burtų ir
apeigų mačiau kol mano kompas įgavo dabartinį pavidalą. Manau greitai
pasirodys „nuglūdinti“ programų rinkiniai desktopams ir tokie
pradedantys moliai vartotojai nesijaus taip beviltiškai.

</ul>

<h5>TAČIAU:</h5>
<p>Viskas baigėsi, praėjo. Gnome tapo mielas ir įprastas, viskas veikia kuo
puikiausiai, rašau raštus, keičiamės dokumentais su visa Lietuva, ir
tokių nepatogumų ar nesuderinamumų kurie trukdytų kaip ir nėra. Groju
muziką, kepu kompaktus, žiūriu filmus, nieko netrūksta :) Susipažinau
su kitais, naudojančiais Linuxą desktope. Žmonės kaip žmonės. Yra su kuo
pasikalbėti ir pasitarti. Esminis dalykas - pamiršau kas yra „nulūžo“,
prapuolė duomenys, ar užpuolė virusai. Sistema be didelių pastangų iš
lėto tapo „sava“. Dabar jau windozėje viskas „ne ten“.
<p>Dar vienas dalykas, manau labai svarbus - gerai jaučiuosi nenaudodamas
vogtų programų. Kai turi personalinę, neribotos atsakomybės įmonę ir ne
vieną kompą - prdedi skaičiuoti. O dabar <em>ramu</em> ir man nerūpi jokie
tikrintojai :) Labai smagu, ar bandėte? :)


<h5>Reziume:</h5>

<p>Jei kažkas labai neapsivers niekada negrįšiu prie Windų. Tikrai nemanau
kad windai yra blogiau, bet kvaila mokėti už MS kai gali tas pačias
funkcijas turėti nemokamai ar beveik nemokamai ir ramiai gyventi.
Priklauso nuo to kiek mėsos tavo paties galvoje, ir kiek esi pasirengęs
mokytis ir keistis.

<h5>Ir pabaigai:</h5>

<p>Kai esi pakankamai nejaunas supranti, kad nėra „Geriausios“ mašinos,
merginos ar programos. Gyvenimas margas, ir vieni dalykai visuomet bus
geresni už kitus, ir visuomet kažkas turės daugiau, kažkas mažiau už
tave, bet ar verta dėl to sukti galvą? „Kiekvienam savo“ buvo parašyta
ant vienų vartelių...

<p>
Gerų dienų ir gražios vasaros visiems, nepriklausomai kokios programos
guzikus maigote :)

<p> 2003-06-06
