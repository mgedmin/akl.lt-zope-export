<h2>Laisvos programinės įrangos apibrėžimas</h2>

<p><b>Išverta iš: </b><a href="http://www.gnu.org/philosophy/free-sw.html">
http://www.gnu.org/philosophy/free-sw.html</a>.<br />
   <b>Išvertė: </b>Žygimantas Beručka (uid0_eta_akl_tšk_lt).</p>

<p>Mes palaikome šį laisvos programinės įrangos apibrėžimą norėdami tiksliai parodyti, 
kokia turi būti programinė įranga, kad ji būtų laikoma laisva.</p>

<p>Esminė „Laisvos programinė įrangos“ savybė yra laisvė, ne kaina. Norint teisingai 
suprasti šią savoką, žodį „laisva“ reikia suprasti, kaip „žodžio laisvę“, o ne kaip „nemokamą alų“.</p>

<p>Laisvoje programinėje įrangoje svarbiausias dalykas yra naudotojo laisvė naudoti, 
kopijuoti, platinti, išstudijuoti, modifikuoti ir tobulinti šią  programinę įrangą. 
Tiksliau, ji apibrėžia keturių rūšių laisvę, šios programinės įrangos naudotojams:</p>

<ul>
  <li>Laisvė naudoti programą bet kokiems tikslams (laisvė 0).</li>
  <li>Laisvė išstudijuoti programos veikimą bei pritaikyti ją savo reikmėms (laisvė 1). 
Tam būtinas priėjimas prie pradinių programos tekstų.</li>
  <li>Laisvė platinti kopijas, tam, kad galėtumėte pagelbėti savo kaimynui (laisvė 2).</li>
  <li>Laisvė tobulinti programą ir išleisti šiuos patobulinimus į viešumą, kad iš to 
turėtų naudos visa bendruomenė (laisvė 3). Tam būtinas priėjimas prie pradinių programos tekstų.</li>
</ul>

<p>Programa laikoma laisva programine įranga, jeigu naudotojai turi 
visas šias laisves. Taigi, jūs turite galėti laisvai platinti kopijas 
bet kam ir bet kur, tiek atlikus pakeitimus, tiek be jų, tiek dykai, 
tiek ir imdami mokestį už platinimą. Laisvė atlikti šiuos veiksmus 
reiškia, kad jūs tam neturite gauti ar nusipirkti jokio leidimo.</p>

<p>Jūs taip pat turite galėti laisvai modifikuoti šią programinę įrangą 
ir naudoti šiuos pakeitimus asmeniniams reikalams, net niekam nepranešant, 
kad jie egzistuoja. Jeigu paskelbiate šiuos pakeitimus, jūs neprivalote 
kam nors konkrečiai ar kažkokiu konkrečiu būdu apie tai pranešti.</p>

<p>
Laisvė naudoti programą tai yra laisvė bet kokiam asmeniui ar organizacijai 
naudoti šią programą bet kokios rūšies kompiuterinėje sistemoje, bet kokioms 
užduotims atlikti, neprivalant vėliau apie tai pranešti jos kūrėjams ar 
kažkokiam kitam subjektui.</p>

<p>Į laisvę platinti kopijas įeina dvejetainė arba vykdomoji programos forma, 
o taip pat ir pradinis tekstas, tiek modifikuotų, tiek nemodifikuotų versijų. 
(Programų platinimas vykdomąja forma yra būtinas tinkamai įdiegtoms laisvoms 
operacinėms sistemoms.) Nieko baisaus, jei tam tikrai programai nėra būdo 
pagaminti jos dvejetainę ar vykdomąją formą (nes ne visos programavimo kalbos 
turi šią funkciją), bet jūs turite turėti laisvę platinti programą šiomis 
formomis, jei rasite ar sukursite būdą tai padaryti.</p>

<p>Tam, kad laisvė daryti pakeitimus bei išleisti patobulintas versijas būtų 
reikšminga, turite turėti priėjimą prie programos pradinio kodo. Todėl, 
pradinio kodo prieinamumas yra būtina laisvos programinės įrangos sąlyga.</p>

<p>Vienas svarbus programos modifikavimo būdas yra prie jos prijungti prieinamas 
laisvas paprogrames ir modulius. Jei programos licencijoje nurodoma, kad 
negalite prijungti esamo modulio, kad tam jums turi priklausyti bet kokio 
pridedamo kodo autorinės teisės, tai ši licencija yra per daug varžanti, 
kad būtų laikoma laisva.</p>

<p>Tam, kad šios laisvės būtų tikros, jos turi būti neatšaukiamos tol, 
kol jūs nedarote nieko neteisingo; jeigu šios programinės įrangos kūrėjas 
turi galią panaikinti licenciją, be jūsų įsikišimo, programinė įranga nėra laisva.</p>

<p>Tačiau, kai kurių rūšių taisyklės susijusios su laisvos programinės įrangos 
platinimu yra priimtinos, kada jos nekonfliktuoja su pagrindinėmis laisvėmis. 
Pavyzdžiui, taip vadinama „copyleft“ (suformuluota labai paprasta) taisyklė, 
kai perplatindami programą, jūs negalite pridėti apribojimų, atimančių kitų 
žmonių teises į pagrindines laisves. Ši taisyklė neprieštarauja pagrindinėms 
laisvėms; priešingai, ji jas saugo.</p>

<p>Jūs galėjote nusipirkti laisvos programinės įrangos kopijas, ar gauti jas dykai. 
Bet nepaisant kaip gavote tas kopijas, visada turite teisę šią programinę įrangą 
kopijuoti bei modifikuoti, ir netgi šias kopijas parduoti.</p>

<p>„Laisva programinė įranga“ nereiškia „nekomercinė“. Laisva programa turi būti 
prieinama komerciniam naudojimui, komerciniam vystymui bei komerciniam platinimui. 
Komercinis laisvos programinės įrangos kūrimas jau nebėra neįprastas reiškinys; 
tokia laisva programinė įranga yra labai svarbi.</p>

<p>Taisyklės nurodančios kaip supakuoti modifikuotą versiją yra priimtinos, 
jei jos iš esmės nevaržo jūsų laisvės išleisti modifikuotas versijas ar laisvės 
padaryti ir naudoti modifikuotas versijas privačiai. Taisyklės „jeigu padarote 
versija prieinamą šiuo būdu, taip pat turite padaryti ją prieinamą ir šiuo būdu“ 
taip pat gali būti priimtinos, su ta pačia sąlyga. (Nepamirškite, kad tokia taisyklė 
vis tiek jums palieka pasirinkimą ar iš viso išleisti jūsų versiją.) Taisyklės 
reikalaujančios viešai publikuojamų versijų pradinio kodo išleidimo naudotojams, 
taip pat priimtinos. Taip pat priimtina, kad licencija reikalautų, kad jums viešai 
išplatinus modifikuotą versiją ir ankstesniam kūrėjui paprašius šios kopijos, jūs 
turėtumėt jam ją nusiųsti arba parodyti savo pakeitimus.</p>

<p>GNU projekte mes naudojame „copyleft“ teisiškai saugodami šias laisves visiems. 
Bet taip pat egzistuoja ir ne „copyleft“ programinė įranga. Tikime, kad yra svarbių 
priežasčių dėl kurių geriau naudoti „copyleft“, bet jeigu jūsų programa yra ne 
„copyleft“ laisva programinė įranga, mes vistiek galime ją naudoti.</p>

<p>Norėdami pamatyti aprašymus kaip tarp savęs susijusios „laisva programinė įranga“, 
„copyleft programinė įranga“ bei kitos programinės įrangos kategorijos, žiūrėkite 
„Laisvos programinės įrangos kategorijas“.</p>

<p>Kartais valdžios eksporto kontrolės reguliavimas ir prekybos sankcijos gali suvaržyti 
jūsų laisvę platinti programos kopijas tarptautiniu mastu. Programinės įrangos kūrėjai 
negali pašalinti ar išvengti šių apribojimų, bet ką jie gali ir turi padaryti, tai 
atsisakyti priimti jas kaip programinės įrangos naudojimo sąlygas. Tokiu būdu, šie 
suvaržymai neįtakos žmonių esančių už šios valdžios jurisdikcijos ribų veiksmų.</p>

<p>Dauguma laisvos programinės įrangos licencijų yra paremtos autorinėmis teisėmis, 
be to, autorinių teisių dėka yra ribos kokių rūšių reikalavimus jos gali iškelti. 
Jeigu autorinėmis teisėmis paremta licencija paiso aukščiau nurodytų laisvių, 
vargu ar ji gali sukelti kokių nors problemų, kurių niekada nesitikėjom (tačiau 
taip kartais nutinka). Tačiau, kai kurios laisvos programinės įrangos licencijos 
yra paremtos kontraktais, o kontraktai gali sukelti daug daugiau galimų suvaržymų. 
Tai reiškia, kad yra daug atvejų, kai tokia licencija gali būti nepriimtinai 
varžanti ir ne laisva.</p>

<p>Mes negalime pateikti visų nepriimtinų galimų kontraktų sukeliamų apribojimų. 
Jeigu kontraktu paremta licencija suvaržo naudotoją kokiu nors neįprastu būdu, 
kuriuo autorinėmis teisėmis paremta licencija suvaržyti negali, bei kuris čia 
nėra paminėtas kaip teisėtas, mes turėsime apie tai pagalvoti, ir greičiausiai 
nuspręsime, kad ji nėra laisva.</p>

<p>Kai kalbate apie laisvą programinę įrangą, būtų geriausia jei vengtumėte 
naudoti tokius terminus kaip „nemokama“, nes jie neduoda suprasti, kad esminis 
klausimas yra laisvė, o ne kaina. Kai kurie dažni terminai, tokie kaip 
„piratavimas“ išreiškia nuomones, kurioms, mes tikimės, jūs nepritarsite. 
Šių terminų aptarimą galite pamatyti „Vengtini painūs žodžiai ir frazės“. 
Taip pat mes turime  ir <a href="http://www.gnu.org/philosophy/fs-translations.html">„laisvos 
programinės įrangos“ vertimų</a> į kitas kalbas sąrašą.</p>

<p>Galiausiai, turėkite omenyje, kad interpretuojant tokius kriterijus, 
kokie nurodyti laisvos programinės įrangos apibrėžime, reikia mąstyti 
labai tiksliai ir atidžiai. Norėdami nustatyti ar tam tikra programinės 
įrangos licencija gali būti laikoma laisva, apie ją sprendžiame remdamiesi 
šiais kriterijais, ar ji atitinka jų dvasią bei tikslius žodžius. Jeigu 
licencijoje yra nesąžiningi suvaržymai, mes ją atmetame, net jeigu šiuose 
kriterijuose nenumatėme šios problemos. Kartais licencijos reikalavimas 
iškelia klausimą, ar šis jis yra priimtinas, ir norint į tai atsakyti 
prireikia didesnių apsvarstymų bei pasikonsultavimo su teisininku. 
Kai priimame naujo klausimo išvadą, mes dažnai atnaujiname šiuos 
kriterijus, norėdami leisti lengviau suprasti kodėl tam tikros licencijos 
juos atitinka arba neatitinka.</p>

<p>Jeigu jums įdomu ar kažkokia licencija laikoma laisva programinės įrangos 
licencija, žiūrėkite mūsų <a href="http://www.gnu.org/licenses/license-list.html">licencijų sąrašą</a>. 
Jeigu jus dominančios licencijos tame sąraše nėra, galite apie ją paklausti mūsų 
parašydami laišką į <a href="mailto:licensing@gnu.org">licensing@gnu.org</a>.</p> 

<p>Jeigu ketinate rašyti naują licenciją, susisiekite su Free Software Foundation 
parašydami tuo adresu. Didėjant skirtingų laisvos programinės įrangos licencijų 
skaičiui apsunkinamos naudotojų pastangos suprasti šias licencijas; gal mes galime 
padėti jums rasti jau esančią laisvos programinės įrangos licenciją, kuri 
atitiktų jūsų reikmes.</p>

<p>Jeigu tai neįmanoma ir jums tikrai reikia naujos licencijos, su mūsų pagalba 
galėsite būti užtikrinti, kad licencija yra tikrai laisvos programinės įrangos 
licencija ir išvengsite įvairių praktinių problemų.</p>
