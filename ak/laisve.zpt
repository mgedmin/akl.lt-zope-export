  <h2>Programų vartotojo laisvės supratimas</h2>

    <p>
    Įsigijau programą -- kodėl negalėčiau laisvai ja disponuoti, pagal savo
    poreikius naudoti keliuose kompiuteriuose, kopijuoti savo reikmėms bei
    dovanoti ar pardavinėti kitiems?
    </p>

  <h2>Programuotojo laisvės supratimas</h2>

    <p>
    Besinaudodamas kažkieno sukurta programa randu klaidą -- kodėl
    negalėčiau jos ištaisyti? Jei man nepakanka jos galimybių -- norėčiau
    turėti jos išeities tekstą (kodą), kurį galėčiau pataisyti
    taip, kaip man reikia.
    </p>

  <h2>Programos autoriaus laisvės supratimas</h2>

    <p>
    Programa man kaip vaikas, kurį išleisdamas į pasaulį noriu, kad jis
    augtų ir tobulėtų. Malonu, kai mano sukurta programa naudojasi kuo
    daugiau vartotojų. Jei kažkuris iš jų rado klaidą arba patobulino mano
    programą - pageidaučiau, kad man praneštų. Juk ir man reikalinga kuo
    geresnė programa.
    </p>

<h2>Pasaulinės programuotojų bendruomenės požiūris</h2>

  <p>
  Pasaulyje naudojamų programų visuma tobulėtų greičiau jei visi
  programų tekstai („kodai“) būtų laisvai prieinami kiekvienam. Dažnai kelios firmos savo programuotojams kelia
  panašius uždavinius, tada programuotojai be reikalo dirba tą patį
  darbą. Geriau būtų tą laiką skirti produkto tobulinimui arba naujo
  produkto kūrimui.
  </p>

<h2>Atvirasis kodas gražina laisvės pojūtį vartotojams ir programuotojams</h2>

  <p>
  Atvirasis kodas -- tai monopolių programinės įrangos rinkoje
  pabaiga. Tą patį darbą dirbančios įmonės ne švaisto resursų
  konkurencijai, o jungia savo jėgas. Išsiplėtus internetui tarptautinė
  kooperacija tapo kasdienybe.  Eiliniam vartotojui nereikia nei
  aiškintis kas yra „kodas“, nei ieškoti jam reikalingos programos kaip
  adatos šieno kupetoje. Atvirojo kodo bendruomenė turi savo
  hierarchiją, jos viršūnėje esantys tokie žmonės, kaip Linux sistemos
  kūrėjas suomis Linus Torvalds, atrenka ir pasiūlo vartotojui
  geriausius bendruomenės kūrinius. Šios struktūros apačioje yra
  programuotojai-vartotojai, kuriantys programas sau ar savo įmonėms,
  todėl labai gerai žinantys kokios programos reikalingiausios.
  </p>

  <p>Mykolas Okulič-Kazarinas</p>


<h1 style="color: #73aa80;">Pasijuskime laisvi!</h1>
