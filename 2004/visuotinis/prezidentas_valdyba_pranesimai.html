<h2>AKL Prezidento ir AKL Valdybos narių ataskaitos už 2003-2004 m. kadenciją</h2>

<h3>Albertas Agejevas<br>
AKL Prezidentas, taip pat - atsakingas už lietuvių kalbą</h3>

<p>Kaip prezidentas, galiu pasakyti, kad AKL sėkmingai gyvuoja ir
vystosi. Per praėjusius metus buvo surengta daugybė diegimo švenčių,
gautas finansavimas keletui atviro kodo projektų, sėkmingai sudalyvauta
Infobalt parodoje ir WITFOR forume, priimta naujų narių.</p>
<p>Išryškėjo ir kai kurie organizacijos apribojimai. Tomas ir Romena
negali daug laiko skirti atviro kodo populiarinimui ir AKL renginiams.
Tačiau tai yra jūsų, AKL narių, šansas. Jei norite užsiimti atviro kodo
veika, imkitės iniciatyvos ir renkite projektus po AKL stogu.</p>
<p>AKL veikloje aš kuruoju lietuvių kalbos sritį ir žiniatinklio
svetainę, taigi apžvelgsiu ir tai.</p>
<p>Lietuvių kalbos srityje šiais metais buvo daug pasiekta -- su IVPK
parama buvo išleistos rašybos tikrinimo priemonės atviro kodo
programoms, naudojančioms ispell ir MySpell rašybos tikrinimo paketus.
Greitu metu lietuvių kalbos rašybą bus galima tikrinti visose atviro
kodo programose, kuriose yra integruotas rašybos tikrinimas, nes ir<br>
nauja aspell programos versija palaikys lietuvių kalbą.</p>
<p>AKL žiniatinklio svetainė beveik nepasikeitė struktūros atžvilgiu,
ir turime tik dėkoti Romenai, kad ji pastoviai talpina į svetainę
aktualią informaciją.</p>

<h3>Tomas Jonušas<br>
AKL Valdybos narys, atsakingas už valstybinius projektus</h3>

<p>Mano darbai buvo kuklūs. Iš tiesų nieko ir nenuveikiau:
<ul>
<li>Gal buvo kelios paskaitos</li>
<li>Buvo spelingo kontraktas SU IVPK</li>
<li>Buvo kontraktas su IS ir IVPK</li>
<li>Dar ofisą ir darbo vietą Romenai laikiau.</li>
</ul>
</p>
<p>Manau visi darbai. Nelabai ką turiu ir pasakyti.</p>
<p>Mano pagrindinė mintis susirinkimui - Jei norite kad AKL gyventu -
pirmyn - organizacija laukia iniciatyvos. Aš padėsiu bet nuo aktyvo
pasitrauksiu dar per žingsnį - tegu jaunimas imasi iniciatyvos.</p>

<h3>Mantas Kriaučiūnas<br>
AKL Valdybos narys, atsakingas už švietimą ir Linux distribuciją LT</h3>

<p>Aš organizuoju darbus ir pats dirbu šiose srityse:
<ol>
  <li>Lietuviška Linux distribucija</li>
  <li>Edukacija</li>
  <li>Laisvos programinės įrangos vertimas</li>
  <li>Laisvos programinės įrangos tobulinimas (ypač usability srityje),
klaidų/pasiūlymų pranešimai kūrėjams.</li>
  <li>Vartotojų konsultacija ir dokumentacija.</li>
</ol>
</p>
<p>Per 2003/2004 metus visose srityse vyko intensyvūs darbai, deja kiek
mažiau dėmesio teko edukacijai, taigi labai kviečiu AKL narius (ir ne
tik) aktyviai dalyvauti šioje srityje. Dabar konkrečiau apie nuveiktus
bei planuojamus darbus kiekvienoje srityje:</p>
<p>
<b>1. Lietuviška Linux distribucija -
Baltix-Knoppix (http://wiki.akl.lt/Distribucija bei
http://ftp.akl.lt/baltix-knoppix/). </b></p>

<p>Čia turbūt nuveikta daugiausiai, kadangi iki
2003 metų nebuvo išvis jokios OS, kuri būtų daroma Lietuvai ir kurioje
būtų lietuviams reikalingi dalykai, kaip lietuvių/anglų/vokiečių
žodynai, lietuviškas spelingas ir t.t. Kadangi dauguma Linux
distribucijų palaiko lietuvių kalbą ir lokales, taip pat turi daugumą
programų, reikalingų lietuviams nėra prasmės kurti lietuviška
distribucija iš naujo, geriausia yra paprasčiausiai išversti ir
pritaikyti Lietuvai (pridedant reikiamas programas ir išmetant visai
nenaudingas) jau egzistuojančią distribuciją.</p>
<p>Kadangi Linux mažiausiai populiarus tarp mažai
patyrusių namų bei biuro vartotojų ši distribucija yra pritaikyta
būtent jiems (patyrę gali be problemų naudotis bet kuria jau
egzistuojančia Linux distribuciją). Nepatyrę vartotojai dažnai bijo ką
nors sugadinti savo kompiuteryje, taigi ši distribucija turi turėti
galimybę veikti nesugadindama kompiuteryje esančių duomenų, taip pat
turi pasileisti be vartotojo įsikišimo - t.y. automatiškai aptikti
kompiuterio aparatūrinę įrangą. Šias sąlygas geriausiai atitinka
Knoppix šeimos distribucijos, kurios yra padarytos Debian
pagrindu (įdiegus į kietąjį diską gaunate vartotojui pritaikytą Debian
OS). Kadangi standartinis Knoppix (www.knopper.net/knoppix)
variantas nepalaiko lietuvių lokalės (kalbos) ir Knoppix kūrėjai
atsisakė įdėti tokių mažų tautų, kaip lietuvių ar latvių palaikymą teko
daryti atskirą variantą. Standartinio Knoppix tobulinime yra gana
sudėtinga dirbti keliems žmonėms, kadangi galutiniam variante viskas
sukompiliuojama į vieną bylą ir jei nori ką nors
patobulinti/pakeisti/papildyti tenka perkompiliuoti iš naujo. Dėl šios
priežasties buvo pasirinkta Morphix (www.morphix.org) darbinė bazė,
kuri savo ruožtu yra pagrįsta Knoppix, tačiau yra modulinė ir todėl yra
daug lengviau pritaikyti savo poreikiams, tobulinti ir taisyti klaidas.
Taigi tiek tiek istorijos ir teorijos, o dabar konkrečiai kas yra
lietuviškoje distribucijoje ir ko trūksta. Yra:<br>
<br>
<b>GNOME</b> (<a href="http://www.gnome.org">http://www.gnome.org</a>)
bei <b>KDE</b> (<a href="http://www.kde.org">http://www.kde.org</a>)
grafinės aplinkos bei:

<ul>
  <li>biuro programų paketas <b>OpenOffice</b>
bei tekstų redaktorius <b>AbiWord</b>
bei el. lentelių programa <b>Gnumeric</b>  </li>
  <li>laisva žodynų programa <b>OpenDict</b> (su
lietuvių/anglų/vokiečių žodynais-priedais)  </li>
  <li>interneto naršyklė ir el. pašto programa <b>
Mozilla</b> bei daug kitų interneto
programų (pokalbiai, prisijungimas prie nutolusių kompiuterių ir t.t.)  </li>
  <li>vaizdų apdorojimo programa <b>The
Gimp 2.x</b>  </li>
  <li><b>audio ir video</b> programinė įranga</li>
  <li>mokomosios programos vaikams <b>TuxPaint,
Pingus, Gcompris</b> ir kt.  </li>
  <li>Kosmoso simuliatorius <b>Celestia</b></li>
  <li>kietojo disko skirsnių tvarkymo įrankiai <b>Parted</b> 
ir <b>QTParted </b>bei duomenų atstatymo
įrankiai TestDisk ir gpart.</li>
  <li>Mažai kompiuterio resursų reikalaujanti <b>IceWM </b> 
langų tvarkyklė</li>
  <li>Operatyvinės atminties testavimo įrankis <b>memtest</b> (paleidžiamas
parašius memtest krovimosi metu) bei CPU testavimo programos CPUBurn</li>
  <li>viso daugiau kaip 900 įdiegtų programinės įrangos paketų,
apimančių daugiau kaip 2000 programų, įrankių bei žaidimų (<b>TuxRacer</b>, 
<b>TuxKart, Pingus, Frozen-Bubble, Wesnoth</b> ir t.t.)</li>
</ul>
</p>
<p>
Lietuvoje šią distribuciją jau galima įsigyti technikos bei interneto
knygynuose ir
didžiuosiuose prekybos centruose kartu su atmintine "Pažintis su
Linux", daugiau informacijos apie šį produktą rasite AKL skaitykloje.</p>
<p>Ko labiausiai trūksta, lietuviškoje distribucijoje?
Kaip ir visiems naujiems projektams labiausiai trūksta testavimo -
pagrinde dėl šios priežasties naujos versijos į ftp padedamos gana
retai. Taip pat labai reikia smulkių klaidų bei usability problemų,
esančių pačiose Linux programose, Morphix bazėje bei bazinėje Debian
distribucijoje panešimų kūrėjams ir žinoma pataisymų :) Dar būtų gerai,
jei kas galėtų užsiimti išvaizdos (temos, prisijungimo ekranas ir t.t.)
tobulinimu ir įdiegimo programos vertimu/testavimu.<br>
Būtų gerai, jei atsirastų norinčių padaryti XFCE, ROX, WindowMaker ar
kitų grafinių vartotojo aplinkų mini-modulius.</p>
<p>
<b>2. Edukacija. </b></p>
<p>Kaip minėjau pradžioje - šioje srityje nuveikta ne
taip
daug, kaip kitose :(</p>
<p>Trumpai - išversta labai gera mokomųjų žaidimų
sistema Gcompris, piešimo programa vaikams TuxPaint, taip pat yra
mokomųjų programų skyrelis laisvų programų CD bei edukacinių programų
ir žaidimų kompaktas su Linux OS (knoppix pagrindu), palaikantis
lietuvių kalbą - Snofrix ( žr.:
http://ftp.akl.lt/baltix-knoppix/snofrix/ bei
http://www.skolelinux.no/~conrad/snofrix.html).</p>
<p>Labai reikalingi edukacinių programų bei žaidimų
vertėjai, taip pat žmonės, pažįstantys ir bendradarbiaujantys su
mokytojais/dėstytojais (pvz dirbantys mokykloje arba mokiniai), kurie
nori populiarinti laisvas programas mokyklose ir universitetuose ir
žinoma patys mokytojai/dėstytojai.</p>
<p>
<b>3. Laisvos programinės įrangos vertimas</b></p>
<p>Kaip jau sakiau - išverčiau/organizavau vertimą
kelioms edukacinėms
programoms, taip pat pastoviai atnaujiname (su žmona) Nautilus bei
AbiWord vertimą, "kaunamės" dėl terminų suprantamumo su OpenOffice.org
bei Mozilla vertėjais ;) Parašiau "Atviro kodo programų vertimo
pradžiamokslį" (žr. http://akl.lt/skaitykla ), taip pat prisidedu prie
laisvų programų vertimui rekomenduojamų terminų žodyno sudarymo (žr.
www.lietuvybe.org). Dabartiniu metu prasčiausia situacija yra su
OpenOffice.org bei Mozilla vertėjais, kadangi šios programos verčiamos
praktiškai nesitariant su jų naudotojais ir kitais laisvų programų
vertėjais :(</p>
<p>
<b>4. Laisvos programinės įrangos
tobulinimas, klaidų/pasiūlymų pranešimai kūrėjams.</b></p>
<p>Dirbau (ir dabar biški dirbu) prie laisvos žodynų
programos <b>OpenDict</b> tobulinimo, pat pat X'ų lietuviško
klaviatūros :)</p>
<p>Šiaip pastoviai "kaunuosi" įvairiuose el. pašto forumuose ir
klaidų/pasiūlymų pranešimo sistemose (bugzillose) dėl laisvų programų
usability didinimo. Daugiausiai prisidedu prie Debian, Morphix, Gnome,
OpenOffice, Mozilla ir AbiWord produktų tobulinimo.</p>
<p>Šioje srityje gana trūksta Lietuvos laisvų programų
entuziastų - gana retas suprantantis anglų kalbą ir sugebantis praneša
apie laisvų programų trūkumus jų kūrėjams (pvz. į bugzilla.mozilla.org
lietuviai pranešė apie 130, o estai - net
670 klaidų ir pasiūlymų, į bugs.kde.org lietuviai pranešė apie 100, o
estai - 340), todėl programos dažnai būna nepatogios Lietuvos
vartotojams. Manau reiktų kryptingiau dirbti tobulinant laisvas
programas, kadangi pavieniai pasiūlymai kažką patobulinti dažnai būna
atmetami, reikia labiau kooperuotis, gal net pasitarti keliems žmonėms
prieš siunčiant kokį pasiūlymą ir tuomet priėjus prie bendros išvados
bendrom jėgom "stumti" tą pasiūlymą.</p>
<p>
<b>5. Vartotojų konsultacija ir
dokumentacija.</b></p>
<p>
2003 metais parašiau gana nemažai vartotojams ir administratoriams
skirtos dokumentacijos ("<a style="font-weight: bold;"
 href="http://www.akl.lt/skaitykla/dokumentacija/?doc=jabber.html">Jabber
pokalbių sistemos pradžiamokslis</a>", 
<b>"Dokumentų konvertavimas į bei iš OpenOffice
formato. Rekomendacijos dėl priemonių pasirinkimo"</b>, <b>"Rekomendacijos
dėl disko dalijimo, bylų sistemų bei Linux OS ir Windows OS naudojimo
viename kompiuteryje"</b>, <b>Rekomendacijos
dėl Linux OS ir Windows OS naudojimo bendrame tinkle (SAMBA protokolas)"</b>,
"</b><span style="font-weight: bold;"><b>Rekomendacijos
dėl Linux spausdinimo sistemos įdiegimo bei konfigūravimo, taip pat
naudojimosi Linux ir Windows OS tinkle</b></span><b
 style="font-weight: bold;">", "</b><span style="font-weight: bold;">Apie
šriftus - laisvų bei dabar paplitusių Lietuvoje vektorinių šriftų
įdiegimo instrukcijos į Linux</span><b style="font-weight: bold;">"</b>),
kurią galima rasti <span style="font-weight: bold;">http://www.akl.lt/skaitykla/</span>,
taipogi keletą straipsnių, HOWTO bei atsakymų į dažnai užduodamus
klausimus (FAQ) apie Debian Linux OS, šią informaciją galima rasti <span
 style="font-weight: bold;">http://debian.home.lt</span></p>

<p>Suorganizavau laisvų programų naudotojams skirtą el. pašto
forumą - Naudojai, kurio laiškų archyvus galima rasti ir prie jo
prisijungti <span style="font-weight: bold;">http://lists.akl.lt</span>
bei atvirą internetinių pokalbių serverį Jabber (administruoja
Žygimantas Augilius &lt;jeegiz@akl.lt&gt;), kuriuo gali naudotis visi
vartotojai - tereikia nurodyti <span style="font-weight: bold;">akl.lt
jabber serverį</span> registruojantis.<span style="font-weight: bold;"><br>
<br>
</span>
<p>Taip pat suorganizavau Lietuvai ir lietuviams skirto OpenOffice
puslapio (<span style="font-weight: bold;">http://lt.openoffice.org</span>)
kūrimą :)</p>
<p>
Šiaip dar biškį užsiimu AKL bylų serverio (ftp.akl.lt arba
files.akl.lt) tvarkymu ir įvairių laisvų programų padėjimu ten, taip
pat dirbu prie LPCD :)
</p>

<h3>Mykolas Okulič-Kazarinas<br>
AKL Valdybos narys, atsakingas už ryšius su visuomene</h3>

<p><u>AKL ryšiai su visuomene turi kelias kryptis:</u>
<ol>
<li>AK programoms palankios aplinkos formavimas;</li>
<li>AKL veiklos pristatymas;</li>
<li>AKL pristatymas.</li>
</ol>
</p>
<p>Pirmieji AKL formalios veiklos metai leido pabandyti kurti
veikiančią sistemą. Savo samprotavimus kokia ta sistema turėtų būti
pabandysiu išdėstyti remdamasis praėjusių metų patirtimi.</p>

<p><u>Dėl pirmosios ryšių su
visuomene krypties - AK pristatymo bei dėl AKL vidinės organizacijos
pakeitimų</u></p>
<p>Vienas pagrindinių AKL tikslų - AK ir laisvosioms programoms
palankios aplinkos formavimas. Žiniasklaida visuomenei pateikia
problemas. Mūsų užduotis - identifikuoti mūsų srities problemas ir jas
įdomiai pateikti. Kelis kartus man pavyko sudominti žurnalistus. Matau,
kad išnaudojau ne visas galimybes.</p>
<p>Viešai palaikyti laisvas programas pradėjau kaip Vartotojų
federacijos ekspertas. Toje organizacijoje esu atsakingas už
programinės įrangos sritį ir dėl to galėdavau operatyviai pasisakyti
aktualiomis temomis. Būtų pavojinga, jei taip pasisakytų AKL Valdybos
narys, kadangi kitas Valdybos narys gali suformuluoti kitokią nuomonę.
Valdybos posėdžiai galėtų būti viešą AKL nuomonę formuluojantys
susirinkimai. Tačiau susirinkimuose dominuodavo organizaciniai
klausimai, kuriems spręsti Valdyba turi labai ribotus resursus.</p>
<p>Realiai valdyti organizacijos veiklą galėtų valdyba, sudaryta iš
vykdomų projektų įgaliotų atstovų. Organizacijai reikalinga Taryba (nuo
žodžio „tartis“), kuri atstovautų organizacijos narius bei formuluotų
viešą AKL nuomonę mūsų tikslus liečiančiais klausimais bei prižiūrėtų
organizaciją.</p>
<p>Bet net ir nuomonės formulavimą galėtume patikėti besidomintiems ta
sritimi bei ją geriau išmanantiems. Efektyviau veiktų komitetai - tokia
struktūra priimta InfoBalt'e. </p>
<p>Su Mantu Kriaučiūnu išbandėme tokio komiteto veikimą. Elektroninio
pajamų deklaravimo sistemoje radome įstatymų pažeidimų, susijusių su
prisirišimu prie uždaro kodo. Su Mantu sukūrėme neformalų komitetą -
aptarėme situaciją bei poziciją. Kreipiausi į žurnalistus ir TV3 bei
LTV žinių laidose parodyti reportažai apie tai.</p>
<p>Tačiau nesiūlau perregistruoti įstatų. Tegu lieka organas,
pavadintas „Valdyba“, tačiau steikime komitetus, o organizaciniais
klausimais kvieskime ne Valdybos posėdžius, bet iniciatyvinių grupių
susirinkimus.</p>
<p><u>Dėl antrosios ryšių su visuomene krypties - AKL veiklos pristatymo</u></p>
<p>Šioje srityje įsitikinau tuo, kad kiekvienas AKL narys turi rūpintis
pats pristatyti savo veiklą. Kelis kartus kviečiau žurnalistus į
diegynes, taip pat į konferenciją InfoBalt parodoje. Įsitikinau, kad
negaliu atsakyti į visus žurnalistus dominančius klausimus. Kelis
kartus išgirdau atsakymą: „Ačiū, mes žinome apie tai - bendraujame su
Romena.“</p>
<p>Nėra prasmės dubliuotis. AKL projektų vykdymo vidaus tvarkoje galėtų
būti nurodyta, kad projekto koordinatorius privalo informuoti
žiniasklaidą apie projekto esminius įvykius ir pasiekimus.</p>
<p><u>Dėl trečiosios ryšių su
visuomene krypties - AKL pristatymo</u></p>
<p>Bet koks AKL pavadinimo paminėjimas yra AKL pristatymas, AKL
reklama. AKL pristatymas yra gal būt netgi svarbiausia mūsų viešųjų
ryšių užduotis, kuri, tačiau, neturėtų būti vykdoma savarankiškai nuo
kitų viešųjų ryšių krypčių. AKL turėtų aktyviau reikštis pirmojoje
kryptyje - viešai reikšti savo nuomone visose mūsų tikslus
atitinkančiose srityse. Mūsų organizacijoje yra pakankamai rimtų
specialistų - visuomenė turėtų tai žinoti. (AKL įvaizdis būtų paspirtis
rašantiems ir vykdantiems projektus.)</p>

<h3>Jaroslav Šatkevič<br>
AKL Valdybos narys, atsakingas už Interneto svetainę</h3>
<p><u>Ataskaita už 2003-2004 metų kadenciją</u>
<ul>
<li>AKL oficialiai įregistruotas Teisingumo ministerijoje.</li>
<li>Išleistas LPCD2.0.
<ul>
<li>Rezultatas: Išplatinta 2000 CD kopijų, išleista
atnaujinta versija.</li>
</li>
</ul>
</li>
<li>AKL dalyvavo Witfor parodoje, kur aš prisidėjau prie parodos
stendo idėjos vystymo bei stendo įrengimo. Parodoje pristatyta
eVitaminų koncepcija.</li>
<ul>
<li>Rezultatas: Stendas atliko savo paskirtį, gauta daug
naujų kontaktų. </li>
</ul>
</li>
<li>AKL dalyvavo Infobalt parodoje, kur prisidėjau prie stendo
įrengimo.</li>
<li>Patobulėjo www.akl.lt atsirado angliškas puslapio 
variantas, skaitykla, paslaugų skiltis.</li>
<ul>
<li>Rezultatas: Puslapyje apsilanko apie 500 lankytojų per
dieną.</li>
</ul>
</li>
<li>Išleistas LPCD2.1 (atnaujinta LPCD2.0 versija).</li>
</ul>
