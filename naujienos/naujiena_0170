<p>Viena didžiausių pasaulio programinės įrangos
kompanijų „Novell“, šių metų lapkričio mėnesį įsigijusį visas teises į
operacinę sistemą „SUSE Linux“, gruodžio mėnesį pradėjo šios atvirojo
kodo programos platinimą visame pasaulyje, tuo pačiu ir Lietuvoje.<br>
Lietuvos
vartotojai kol kas galės įsigyti „SUSE Linux Standard Server 8“, „SUSE
Linux Enterprise Server 8“ bei „SUSE Maintenance Program for SUSE Linux
Enterprise Server 9“ programos versijas.<br>
Tai
pirmas kartas, kai šios vis labiau su kompanijos „Microsoft“
operacinėms sistemoms „Windows“ konkuruojančios programos platinamos su
papildomomis paslaugomis bei įskaitant technines konsultacijas po
produkto pardavimo.<br>
Nuo
1994 metų „Novell“ produktais prekiaujančios kompiuterinės įrangos
didmenininkės „GNT Lietuva“ produktų rinkodaros vadybininko Pauliaus
Dubinsko teigimu, šis „Novell“ žingsnis suteiks realią galimybę
privačioms bendrovėms ir valstybinėms institucijoms kompiuteriuose ir
tarnybinėse stotyse diegti „Linux“ šeimos operacines sistemas, įsigytas
iš „Novell“ partnerių.<br>
„SUSE Linux“ yra populiariausias Europoje komercinis „Linux“ paketas. <br>
Šiuo
metu „Microsoft“ operacinės sistemos yra įdiegtos didžiojoje dalyje
Lietuvoje esančių asmeninių kompiuterių bei tarnybinių stočių. Ekspertų
teigimu, atvirojo kodo operacinės sistemos yra kiek sunkiau diegiamos
bei administruojamos, tačiau yra patikimesnės bei reikalauja mažesnių
kompiuterio pajėgumų.<br>
„Novell“
yra viena didžiausių pasaulio programinės įrangos kompanijų, kurios
specializacija - tinklo operacinės sistemos. Po „SUSE Linux“ įsigijimo
„Novell“ ketina didinti savo pozicijas operacinių sistemų ir
kompleksinių paketų srityje.<br>
Bendrovė
turi beveik šimtą atstovybių 37-iose pasaulio valstybėse, jose dirba
daugiau kaip 6,2 tūkst. žmonių. 1983-aisiais įkurtos bendrovės
pagrindinė būstinė yra Jungtinių Valstijų Provo mieste (Jutos
valstijoje), „Novell“ apyvarta 2002-aisiais siekė 1,13 mlrd. JAV
dolerių (3,16 mlrd. litų).<br>
Parengta pagal „GNT Lietuva“ pranešimą spaudai.
</p>
