<p>Vieni žymiausių atviro kodo bendruomenės veikėjų Linus Torvalds ir Alan Cox kreipėsi į Europos Parlamentą atviru laišku, reikalaudami atmesti siūlomą direktyvą dėl programinės įrangos patentų, už kurią bus balsuojama šią savaitę. Tai gali sukelti „chaosą“ verslui Europoje ir sąlygoti darbų praradimą.<br>
Linus Torvalds ir Alan Cox yra įsitikinę, kad ši direktyva sustabdytų programinės įrangos kūrimą ir vystymą. Remdamiesi JAV patirtimi, jie pareiškė: „Priešingai nei tradiciniai patentai, programinės įrangos patentai neskatina inovacijų, tyrimų ir vystymo. Priešingai - jie pažeidžia smulkias ir vidutines įmones, ypatingai naujas, ateinančias į rinką.“<br>
Jie taip pat pabrėžia, kad programinės įrangos patentai yra „didžiausia grėsmė „Linux“ ir kitų laisvų programinės įrangos produktų vystymui“, didinantys išlaidas patentams bei bylinėjimams ir neskatinantys technologinių inovacijų.<br>
Linus Torvalds ir Alan Cox rekomenduoja: išaiškinti patentavimo ribas, užtikrinant, kad kompiuterinės programos, algoritmai ir verslo metodai nebūtų patentuojami; užtikrinti, kad nebūtų piktnaudžiavimo patentais norint išvengti techninės konkurencijos, nesuteikiant galimybės sąveikai tarp konkurencinių produktų; užtikrinti, kad patentai nebūtų naudojami, norint užkirsti kelią informacijos publikavimui.<br>
Plačiau apie tai: 
<a href="http://news.zdnet.co.uk/business/0,39020645,39116556,00.htm">zdnet</a>, 
<a href="http://www.effi.org/patentit/patents_torvalds_cox.txt">effi.org</a>
</p>
