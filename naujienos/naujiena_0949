<p />[Straipsnis išverstas iš <a href="http://www.learnoutloud.com/content/blog/archives/2006/11/the_top_10_argu.html">learnoutloud.com</a>.]

<p />Angl. <a href="http://en.wikipedia.org/wiki/Digital_Rights_Management">DRM</a> (Digital Rights Management) – skaitmeninės teisių valdymo technologijos – tai priemonė, naudojama kompanijų, apsaugoti savo skaitmeninius gaminius nuo nelegalaus naudojimo ir platinimo. Nors skelbiama, jog DRM sistemos yra naudingos vartotojams, tačiau šiame straipsnyje atskleidžiamos tikrosios DRM naudojimo pasekmės gamintojams bei vartotojams.

<p />1. <b>DRM sistemos neužkerta kelio neteisėtam failų naudojimui, jos tik apsunkina priėjimą prie jų.</b> Daugelis leidėjų mano, jog kartą apsaugoję failą su DRM, jam nenutiks nieko blogo. Tai netiesa. Yra daugybė priemonių, leidžiančių gan paprastai pašalinti DRM iš failų. DRM galbūt šiek tiek ir apsunkina nelegalų failų platinimą, tačiau jei kas nors iš tikrųjų nori nulaužti failo apsaugą, tai jam nebus labai sudėtinga. Tai svarbus faktas, kadangi...

<p />2. <b>Užtenka kažkam nulaužti failą ir jis gali būti prieinamas visiems.</b> Didžioji dalis neteisėtų failų pardavimų vykdoma P2P tinklais. P2P tinklai ypatingi tuo, jog užtenka nuimti apsaugą nuo vienos failo kopijos ir ji jau prieinama visiems. Galite pasižiūrėti bet kokioje P2P paieškos sistemoje ir rasite daugybę pavadinimų, kurie turėtų būti su apsauga prieinami tik interneto parduotuvėse. Žinoma yra dar viena galimybė...

<p />3. <b>Failai parduodami kompaktiniuose diskuose jau yra neapsaugoti.</b> Daugiau nei 99% visų parduodamų kompaktinių diskų turinį, išskyrus <a href="http://en.wikipedia.org/wiki/Sony_rootkit">Sony rootkit</a> pagarsėjusią nesėkmę, sudaro neapsaugoti failai. Tai reiškia, jog bet kas, pardavinėjantis kompaktinius diskus, platina neapsaugotus failus ir paviešinti juos internete yra taip pat paprasta, kaip nukopijuoti juos MP3 formatu. Labai keista ir nesuprantama yra tai, jog įrašų kompanijos ir leidėjai noriai leidžia neapsaugotos informacijos platinimą kompaktiniuose diskuose, tačiau kažkodėl primygtinai reikalauja, kad būtų apsaugomi failai, parsisiunčiami skaitmeniniu būdu. Ypač turint omeny tai, kad...

<p />4. <b>DRM brangiai atsieina kūrinių leidėjams</b> – DRM sistemos įgyvendinamos be abejo ne už dyką. Prekeivių išlaidos vystyti ir/ar licencijuoti DRM technologijoms, šifruoti muzikos failams bei tvarkyti begalę su DRM susijusių pirkėjų skundams, paprastai yra perduodamos kūrinių leidėjams. Tai reiškia, jog gamintojai užsidirba žymiai mažiau, parduodami DRM sistemomis „apsaugotą“ informaciją, nei parduodami informaciją be DRM. Leidėjų autorinis honoraras, gaunamas iš interneto parduotuvių, yra apgailėtinai mažas ir esminė to priežastis yra DRM. Tačiau tai ne vienintelės išlaidos...

<p />5. <b>Yra didžiulės paslėptos išlaidos, reikalingos norint parduoti DRM sistemomis apsaugotą turinį</b> – Priedo prie išlaidų DRM įgyvendinimui, yra išlaidos, kurios dažniausiai yra nepriskaičiuojamos – tai pelnas, prarandamas dėl to, kad žmonės nenori pirkti DRM sistemomis apsaugotų kūrinių arba turi nesuderinamus muzikos grotuvus. <b>Tai yra rimta.</b> Žmonių, atsisakančių pirkti turinį su DRM, skaičius vis auga. Tuo labiau, kad nėra vieningo DRM standarto ir žmonės negali pirkti skaitmeninio gaminio, jei neturi jam pritaikyto grotuvo. Pavyzdžiui, jei pardavinėsite kūrinius su „Apple Fairplay“ DRM, visi, gavę per šventes dovanų „Zunes“, nepirks jų, nes jų negros grotuvai (ir žinoma atvirkščiai). Taigi su DRM prarandama didelė (ir neapskaičiuojama) dalis pelno.
<p />Taigi čia yra penkios priežastys, kodėl kūrinių leidėjai neturėtų naudoti DRM. Pažvelkime į penkias priežastis, kodėl DRM kenkia vartotojams...

<p />6. <b>Dažnai DRM išlaidos yra perduodamos vartotojams.</b> Kadangi DRM sistemos nėra nemokamos, kažkas turi už jas mokėti. Kartais tai leidėjas, kuriam mažinamas honoraras. Kitais kartais tai vartotojas. Kaip pavyzdį paimkime <a href="http://www.emusic.com/">eMusic</a> ir Apple iTunes. iTunes parduoda kūrinius po 99 centus, o eMusic – po 25. Viena iš priežasčių, kodėl eMusic gali pardavinėti muziką daug pigiau, yra ta, jog jie sutaupo krūvas pinigų, neturėdami realizuoti DRM bei rūpintis klientų klausimais, susijusiais su DRM. Taigi jie gali pasiūlyti techniškai pranašesnį produktą už žymiai mažesnę kainą. Tai yra gerai ir netgi dar geriau, jei atsižvelgtume į tai, jog...

<p />7. <b>Muzikos be DRM galėsite klausytis savo grotuvu tiek šiandien, tiek rytoj</b> – Kai kurie žmonės po kelių savaičių gaus nedidelį šoką, po to, kai gavę naująjį Zune grotuvą nuo Microsoft ir pabandę įrašyti visas savo Rhapsody ar MSN Music dainas, išsiaiškins, jog tai neveikia. Kodėl? Nes Microsoft senasis DRM (PlayForSure) nėra suderinamas su naujuoju Zune DRM. Ir tai yra vienos didžiausių DRM problemų pavyzdys. Jis „prirakina“ jus prie konkretaus grotuvo nuo konkrečios kompanijos. Galbūt tai naudinga kompiuterinės technikos gamintojams, kaip Microsoft ar Apple, tačiau tai nėra gerai vartotojui. Neužtenka priežasčių? Pagalvokite, kad...
<p />8. <b>Jūsų ateities muzikos grotuvai smarkiai skirsis nuo jūsų šiandienos grotuvų.</b> Šis teiginys detaliai aprašytas straipsnyje <a href="http://www.learnoutloud.com/content/blog/archives/2006/08/the_5_dangers_o.html">The 5 Dangers of Buying DRM'ed Media</a>. Yra didelė tikimybė, kad kitas jūsų muzikos grotuvas nebus iPod ir kad netolimoje ateityje tai turbūt bus jūsų mobilusis telefonas. Tuomet turite žinoti, jog greičiausiai negalėsite klausytis DRM sistemomis apsaugotos muzikos, kurią perkate dabar. Nors parduodami milijonai mobiliųjų telefonų, kurie groja MP3 failus, labai nedaug iš jų gros dainas iš iTunes ar audio knygas iš Audible.com. Taigi jei esate suinteresuoti ir ateityje klausytis dainų, už kurias mokėjote savo sunkiai uždirbtus pinigus, turėtumėte pagalvoti dar kartą, prieš pirkdami ką nors, užkrėstą DRM sistemų. Tuo labiau, kad...

<p />9. <b>DRM iš pagrindų pakeičia, kas kontroliuoja jūsų muziką.</b> Tai turbūt pats ezoteriškiausias argumentas ir jį sunku paaiškinti, bet trumpai tariant, kai jūs perkate DRM apsaugotą turinį patį pirmąjį kartą, kažkas kitas jums diktuoja, ką jūs galite daryti su tuo, ką teisėtai įsigijote. Pasižiūrėkite šį trumpą filmuką, sukurtą <a href="http://www.defectivebydesign.org/en/node">DefectiveByDesign</a>, kuris puikiai iliustruoja šį teiginį: <a href="http://www.youtube.com/watch?v=ryXDhXqR-SE">http://www.youtube.com/watch?v=ryXDhXqR-SE</a>
Galiausiai, labai svarbu suprasti, jog...

<p />10. <b>Kiekvieną kartą, kai perkate turinį su DRM, jūs remiate DRM sistemą</b> – kaip ir daugelis jūsų, aš pats kartas nuo karto perku turinį su DRM. Tačiau aš supratau, jog kiekvieną kartą tai padaręs, aš padedu įamžinti sistemą, kurioje DRM sistemos yra priimtinos. Tuo pačiu, kiekvieną kartą, kai aplankau <a href="http://www.learnoutloud.com/content/blog/archives/2006/06/a_guide_to_drmf.html">tinklalapį, siūlantį turinį be DRM</a>, aš padedu paremti sistemą, kurioje DRM yra laikomos neleistinomis ir yra bloga verslo praktika. Yra begalė gerų tinklalapių, siūlančių turinį be DRM (<a href="http://www.defectivebydesign.org/en/guide">štai puikus sąrašas</a>) ir jiems praverstų jūsų parama. Lankydami šiuos puslapius, galime atstatyti pusiausvyrą ir padaryti šį pasaulį tokį, kuriame valdžia yra kuriančių ir legaliai perkančių žmonių rankose.

<p />Straipsnis išverstas iš <a href="http://www.learnoutloud.com/content/blog/archives/2006/11/the_top_10_argu.html">learnoutloud.com</a>.
