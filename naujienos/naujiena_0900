<p>2006 m. spalio 24 d. „Mozilla“ išleido stambų „Firefox“ - populiarios ir pripažintos, laisvos ir atviros naršyklės atnaujinimą, tuo kilsteldama draugiško interneto kartelę. Naudojamumo, saugumo ir individualizavimo galimybių patobulinimų dėka Firefox 2 yra tiesiog būtinas atnaujinimas kiekvienam žiniatinklio naršytojui.</p>
<p>Per mažiau nei dvejus metus dešimtys milijonų žmonių visame pasaulyje atrado „Firefox“ – būdą paprasčiau, greičiau ir saugiau naršyti internete. Firefox 2, išversta į daugiau nei 35 kalbas, visame pasaulyje yra prieinama gimtąja kalba daugiau žmonių, negu bet kokia kita naršyklė.</p>
<p>„<em lang="en">Firefox</em> 2 suteikia geriausią įmanomą patyrimą žiniatinklyje šiandienos žmonėms,“ šiandien pasakė <em lang="en">Mitchell Baker</em>, <em lang="en">Mozilla</em> valdybos pirmininkas. „Patobulinimai, kuriuos <em lang="en">Mozilla</em> atliko <em lang="en">Firefox</em> 2 patogumo, našumo ir saugumo srityse atspindi mūsų pagrindinį siekį atitikti pasaulio žiniatinklio naudotojų poreikius.“</p>

<h4><em lang="en">Firefox</em> 2 naujovės</h4>

<p><strong>Naršymas kortelėse</strong>. <em lang="en">Firefox</em> išpopuliarino naršymą kortelėse, leidžiantį vieno naršyklės lango skirtingose kortelėse matyti kelias žiniatinklio svetaines ir padedantį naudotojams efektyviau išnaudoti savo kompiuterizuotas darbo vietas. <em lang="en">Firefox</em> 2 naršymas kortelėse dar labiau patobulintas, pridėjus kiekvienai kortelei atskirą užvėrimo mygtuką, pagerinus navigacijos tarp kortelių galimybes bei kitas savybes.</p>

<p><strong>Automatinis atidarytų interneto puslapių bei naršymo istorijos išsaugojimas</strong> išjungus interneto naršyklę ar visą OS. paleidus „Firefox“ 2 galima automatiškai atstatyti paskutinio naršymo metu atvertus interneto puslapius, langus, korteles ir jų naršymo istoriją.</p>

<p><strong>Rašybos tikrinimas</strong>. Šiuolaikiškos žiniatinklio svetainės sudėtingėja, pateikdamos vis naujų žiniatinklio programų, tokių, kaip teksto rengyklės, skaičiuoklės ar interneto dienoraščių (blog) rašymo įrankiai. Integruotas <em lang="en">Firefox</em> rašybos tikrintuvas automatiškai tikrina rašybos klaidas ir siūlo jas taisyti, vartotojui įvedant tekstą.</p>

<p><strong>Paieška</strong>. Paieška yra viena dažniausiai naudojamų žiniatinklio galimybių. <em lang="en">Firefox</em> 2 laidoje <em lang="en">Mozilla</em> patobulino naršyklės integruotos paieškos galimybes, dar palengvindama naudotojams norimos informacijos radimą. Nauja galimybė – paieškos žodžių siūlymas – vartotojui vedant tekstą į paieškos lauką, dinamiškai atnaujina iššokantį siūlomų paieškos žodžių sąrašą <em lang="en">Google</em>, <em lang="en">Yahoo!</em> ir <em lang="en">Answers.com</em> ieškyklėms.</p>

<p><strong>Naujienų kanalai</strong>. Išplėtus darbą su naujienų kanalais, <em lang="en">Firefox</em> naudotojai gali plačiau išnaudoti žiniatinklio svetainių pateikiamų dažnai atnaujinamo turinio kanalų galimybes. Dabar naudotojai gali peržiūrėti jiems siūlomą turinį bei gali užprenumeruoti jiems patikusį naujienų kanalą tiek tiesiogiai į adresyną, tiek pasinaudodami žiniatinklio paslauga, tokia kaip <em lang="en">Bloglines</em>, <em lang="en">My Yahoo!</em> ar <em lang="en">Google Reader</em>, arba savo kompiuteryje esančia programa.</p>

<p><strong>Apsauga nuo tapatybės vagystės</strong>. <em lang="en">Firefox</em> 2 ne tik pasižymi apdovanojimus pelniusiomis saugumo savybėmis, tokiomis kaip šnipinėjančios programinės įrangos diegimo blokavimas naršymo metu ir nepageidaujamų iššokančių langų blokavimas, tačiau dar ir apsaugo naudotojus nuo jų tapatybės vagystės, greitai informuodama juos apie svetainių įtartinumą, į tokias patekus. Siekiant apsaugoti naudotojų privatumą, šioje laidoje įjungta svetainių autentiškumo patikra pagal vietinį įtartinų svetainių sąrašą, automatiškai atnaujinamą kas valandą, užuot kaskart siuntus užklausą išorinei žiniatinklio paslaugai. Norėdami, naudotojai gali įsijungti ir išplėstinį šios paslaugos variantą – <em lang="en">Firefox</em> svetainių autentitkumą, prieš jas užkraudama, gali tikrinti trečiosios šalies, pvz., <em lang="en">Google</em>, teikamų paslaugų pagalba. Autentiškumo patikros metu aptikus, jog lankomasi įtartinoje ar apgaulingoje svetainėje, naudotojas apie tai iškart apie tai įspėjamas, ir jam patariama, kaip elgtis.</p>

<p><strong>Pasiteisinęs saugumo modelis</strong>. Atviras ir skaidrus bendruomeninis <em lang="en">Mozilla</em> saugumo modelis padeda užtikrinti, jog naršymas žiniatinklyje su <em lang="en">Firefox</em> yra kiek įmanoma saugus. Tūkstančiai saugumo ekspertų ir patyrusių programuotojų iš viso pasaulio analizuoja ir tiria <em lang="en">Firefox</em> išeities tekstus, aptikdami potencialias spragas ir pažeidžiamumus, bei kartu dirba, šalindami iškylančias grėsmes. Šis atviras, paskirstytas ir naujoviškas požiūris į saugumą padeda iškelti naudotojų interesus ir suteikti saugiausią įmanomą patirtį žiniatinklyje.</p>

<p><strong>Individualizavimas</strong>. Jokia kita interneto naršyklė negali būti taip pritaikoma savo reikmėms, kaip <em lang="en">Firefox</em> 2. Tūkstančiai papildinių, praplečiančių naršyklės funkcionalumą ir galimybes, įgalina vartotojus individualizuoti savo naudojamą naršyklę, pritaikant ją savo interesams ir skoniui. Mozilla „Firefox“ ir „Thunderbird“ papildinius rasite <a href="https://addons.mozilla.org">http://addons.mozilla.org</a> svetainėje.</p>

<p>Daugiau informacijos apie <em lang="en">Mozilla Firefox</em> 2 bei jos suteikiamą paprastesnę, greitesnę ir saugesnę patirtį žiniatinklyje, rasite adresu <a href="http://www.mozilla-europe.org/lt/products/firefox/features/">www.mozilla-europe.org/lt/products/firefox/features/</a>.</p>

<p><em lang="en">Mozilla Firefox</em> 2 ir kitas <em lang="en">Mozilla Corporation</em> programas galima nemokamai parsisiųsti iš <a href="http://www.mozilla-europe.org/lt">www.mozilla-europe.org/lt</a>.</p>

<p><strong>Apie <em lang="en">Mozilla Corporation</em></strong></p>

<p><em lang="en">Mozilla Corporation</em>, visiškai priklausanti ne pelno organizacijai <em lang="en">Mozilla Foundation</em> (<em lang="en">Mozilla</em> Fondui), užduotis – kurti ir populiarinti produktus, skatinančius Fondo viešai iškeltus tikslus: išsaugoti pasirinkimo laisvę ir inovatyvumą internete. Milijonai žmonių visame pasaulyje mėgaujasi draugišku internetu, naudodamiesi atviro kodo <em lang="en">Mozilla Firefox</em> naršykle. Daugiau informacijos apie <em lang="en">Mozilla</em> ir jos produktus rasite adresu <a href="http://www.mozilla.com/">www.mozilla.com</a>.</p>

<p><strong>Apie <em lang="en">Mozilla Europe</em></strong></p>

<p>Įkurta 2004 m. sausį ilgamečių <em lang="en">Mozilla</em> bendraautorių iš keleto Europos šalių, <em lang="en">Mozilla Europe</em> siekia prisidėti prie atviro kodo <em lang="en">Mozilla</em> programinės įrangos produktų populiarinimo ir vystymo. Asociacija <em lang="en">Mozilla Europe</em>, įsikūrusi Paryžiuje, Prancūzijoje, yra tarptautinė <em lang="en">Mozilla Foundation</em> narė.</p>

Daugiau informacijos ir naujienų: <a href="http://www.mozilla-europe.org/lt/press/">www.mozilla-europe.org/lt/press/</a>
