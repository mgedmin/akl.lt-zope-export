<p>Šiandien Inkscape bendruomenė išleidžia naujausią vektorinės grafikos kūrimo programinės įrangos 
versiją, kurios vartotojo sąsaja išversta ir į lietuvių kalbą. Inkscape 0.45 versijoje įspūdingiausia 
naujovė - Gausso suliejimo SVG filtras, kurio kūrimą rėmė Google Summer of Code programa. Gausso 
suliejimo filtras suteikia galimybę švelniai ir natūraliai sulieti bet kuriuos Inkscape objektus, 
tarp jų - formas, tekstą bei vaizdus. Tai leidžia pritaikyti daugybę fotorealistinių efektų: 
reikiamos formos objekto atspindžius, ryškumo gylį (angl. depth of field), metamus šešėlius, 
švytėjimą ir kt. Be to, sulieti objektai gali būti naudojami kaip kaukės kitiems objektams.</p>

<p>Ši versija turi daugybę kitų naujų galimybių, senesnių įrankių pagerinimų ir klaidų ištaisymų. 
Veiksmų istorijos dialogas leidžia peržiūrėti pakeitimų žurnalą bei atšaukti nenorimus veiksmus. 
Buvo pridėta daug naujų efektų įskiepių tokių kaip „Raštas ant kreivės“ ir spalvų efektai. 
Naujoji versija objektus daugeliu atvejų atvaizduoja 2-3% greičiau ir iki 5-10% greičiau, kuomet 
naudojama daug dalinai permatomų objektų ir/ar spindulinių perėjimų. Rodymo kokybė taip pat buvo 
pagerinta, nes neliko matomų spalvų ribų perėjimuose.</p>

<p>Parsisiųskite Linux, Windows bei Mac OS X skirtus paketus:
    <a href="http://sourceforge.net/project/showfiles.php?group_id=93438
">http://sourceforge.net/project/showfiles.php?group_id=93438</a></p>

<p>Detalesnė informacija apie Inkscape 0.45 versiją: <a href="http://wiki.inkscape.org/wiki/index.php/Release_Notes">
http://wiki.inkscape.org/wiki/index.php/Release_Notes</a></p>

<p>Bendruomenės atsiųsti ekranvaizdžiai:
<a href="http://www.inkscape.org/screenshots/
">http://www.inkscape.org/screenshots/</a></p>

<h3>Apie Inkscape</h3>

<p>Inkscape yra atvirojo kodo piešimo įrankis, kuris naudoja W3C konsorciumo vektorinės grafikos formatą 
(SVG). Keletas SVG palaikomų funkcijų: pagrindinės formos, kreivės, tekstas, žymekliai, klonai, 
permatomumo keitimas, transformacijos, perėjimai bei grupavimas. Inkscape taip pat palaiko Creative 
Commons metaduomenis, mazgų redagavimą, sluoksnius, sudėtingas operacijas su kreivėmis, tekstą ant 
kreivės, teksto išdėstymą formoje bei SVG XML redagavimą. Ši programa gali importuoti EPS, PostScript 
bei daugelį taškinio vaizdo formatų, eksportuoti PNG, PS, PDF ir įvairius vektorinius formatus.</p>

<p>Pagrindinė Inkscape motyvacija yra suteikti Atvirojo Kodo bendruomenei XML, SVG, ir CSS2 piešimo 
įrankį, visiškai atitinkantį W3C standartus. Kitas Inkscape kūrėjų darbas yra esančio kodo vertimas 
iš C/Gtk į C++/Gtkmm, pabrėžiant paprasto branduolio privalumus, kai papildomos galimybės pridedamos 
naudojant įskiepių mechanizmą, ir palaikant paprastą, atvirą, bendruomeninį vystymo procesą.</p>

<p>Visas tekstas: <a href="http://wiki.inkscape.org:8080/wiki/index.php/ReleaseAnnounce045-lt">
http://wiki.inkscape.org:8080/wiki/index.php/ReleaseAnnounce045-lt</a></p>
