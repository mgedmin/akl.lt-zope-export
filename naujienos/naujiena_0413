<p>Šiais metais Google ir vėl planuoja mokėti trijų mėnesių trukmės stipendijas studentams, 
kurie plėtoja esamus arba kuria naujus atviro kodo projektus. Panašioje praeitų metų programoje 
dalyvavo 400 studentų iš 49 pasaulio šalių. Jie padėjo keturiasdešimčiai atviro kodo projektų. 
Paraiškos priimamos nuo 2006 metų gegužės 1 d. Kreiptis su pasiūlymais gali kreipimosi metu studijų 
dar nebaigę bakalaurai, magistrai ir doktorantai. Atvirą kodą jie kurs tose šalyse, kur šiuo metu gyvena.</p>

<p>Atrinktiems projektams Google skirs po 5000 JAV dolerių, iš kurių 500 bus skirti pačiam projektui 
(už vadovavimą studentui), likę 4500 - pačiam studentui už darbą. Įvairius mokesčius studentas turės 
sumokėti pats.</p>

<p>Paraiškos sėkmė priklauso ne tik nuo studento, bet ir nuo paties projekto, todėl verta rinktis 
reikšmingus, pajėgius konkuruoti atviro kodo projektus (pavyzdžiui, įvairias GNU arba Apache bendruomenes). 
Vienas asmuo gali pateikti iki 20 paraiškų, tačiau tik viena iš jų galės būti priimta.</p>

<p>Paraiškoje turi būti projekto pasiūlymas, paaiškinta dalyvavimo būtent šiame projekte priežastis ir 
įtikinamai pagrįsta, jog pareiškėjas yra geras kandidatas planuojamam darbui vykdyti. Paraiškoje taip 
pat pateikiama informacija apie kandidato išsilavinimą bei patirtį ir kiti duomenys, kurie gali turėti 
įtakos sprendimo procesui.</p>

<p>Daugiau informacijos galima rasti adresu 
<a href="http://code.google.com/soc/studentfaq.html">http://code.google.com/soc/studentfaq.html</a></p>
