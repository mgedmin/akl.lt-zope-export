<p>Atvirąją programinę įrangą netikėtai parėmė Brazilijos prezidentas 
Luisas Inasijas Lula da Silva (Luiz Inacio Lula da Silva), viešai 
pareiškęs, kad iškeitė „Microsoft“ kuriamą operacinę sistemą „Windows“ į 
„Linux“.<br> 
Daugelyje Vakarų ir besivystančių šalių atviroji programinė įranga 
laikoma galinčia mesti iššūkį „Microsoft“ monopoliui, remdamasi verslo 
informacijos tiekėja „Datamonitor“ praneša ELTA.<br> 
Šiais metais Brazilijos vadovas paskyrė „Linux“ šalininką Sergijų 
Amadėjų (Sergio Amadeu) šalies Informacinių technologijų instituto 
vadovu. Teigiama, jog S. Amadėjus (Sergio Amadeu) yra minėjęs, esą 
licencijų mokesčių mokėjimas tokioms bendrovėms kaip „Microsoft“ yra 
ekonomiškai netvarus, ypač todėl, kad „Linux“ operacinę sistemą 
naudojantys sprendimai yra daug pigesni.<br> 
Brazilija su IBM neseniai pasirašė ketinimų protokolą, kuris turėtų 
padėti vyriausybei dažniau naudoti į „Linux“ panašius sprendimus.<br> 
S. Amadėjui (Sergio Amadeu) teks nelengva užduotis įveikti Brazilijos 
atsilikimą, nes asmeninius kompiuterius turi tik 10 proc. šalies 
gyventojų. Informacinių technologijų instituto vadovas mano, kad 
pigiausias būdas pasiekti pažangos yra „Linux“ atviroji programinė įranga.<br> 
Kol kas Brazilijoje „Windows“ į „Linux“ sprendimus iškeitė tik pats 
Informacinių technologijų institutas ir valstybinė naujienų agentūra. S. 
Amadėjus (Sergio Amadeu) mano, kad „Linux“ galėtų pakeisti „Windows“ ir 
elektroniniuose balsavimo automatuose, kurių šalyje yra apie 0,5 mln.<br> 
Atviroji programinė įranga kol kas teužima nedidelę dalį bendros 
pasaulinės rinkos. Tačiau ir vartotojai, ir valdžios institucijos vis 
dažniau renkasi atviruosius sprendimus kaip būdą atsikratyti JAV 
Vašingtono valstijos Redmondo mieste įsikūrusios „Microsoft“ monopolio.<br> 
Brazilija nėra vienintelė „Linux“ ir kita atvirąja programine įranga 
besidominti šalis. Kitos besivystančios valstybės, ypač Indija, šiuo 
požiūriu yra pasiekusios dar didesnės pažangos.<br> 
Teigiama, kad Brazilijoje „Linux“ sprendimus naudoja arba bando ne viena 
privati įmonė. Pavyzdžiui, didžiausias šalyje maisto prekybos tinklas 
kartu su IBM kurs „Linux“ sprendimais pagrįstą prekių pristatymo į namus 
sistemą.<br> 
Atviroji programinė įranga plinta ne vien neturtingose valstybėse. 
„Linux“ sprendimus naudoja ir kai kurios Prancūzijos, Vokietijos, 
Kinijos ar netgi Jungtinių Valstijų valdžios institucijos. Nors „Linux“ 
įsitvirtinimą visų pirma lemia finansinės priežastys, daugelis 
atvirosios programinės įrangos šalininkų mano, kad ji taip pat yra 
atsparesnė virusams ir elektroniniams įsilaužimams.
</p>
