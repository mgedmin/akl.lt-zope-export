<p>www.omni.lt <a
 href="http://www.omni.lt/?i$9359_16009$z_152458">rašo</a>: „Anot Italijos žiniasklaidos, Romos miesto taryba tapo dar viena
valdžios institucija, nusprendusia išbandyti staliniams
kompiuteriams skirtą „Linux“ operacinę sistemą. Tiesa, dar
neaišku, ar 2004-ieji taps „Linux“ įsitvirtinimo stalinių
kompiuterių rinkoje metais, skelbia verslo informacijos tiekėja
„Datamonitor“. <br>
Dienraštis „La Republica“ pranešė, kad gegužės mėnesį
Romos miesto taryba savo staliniuose kompiuteriuose „Microsoft
Corp“ kuriamą „Windows“ pradės keisti atvirąja „Linux“.
Ketinama išbandyti pastarosios operacinės sistemos kalendoriaus ir
elektroninio pašto galimybes. <br>
Pasak „La Republica“, pereidama prie „Linux“ Romos valdžia
tikisi sumažinti išlaidas programinės įrangos licencijoms. Tačiau
Italijos sostinės taryba supranta, kad ne mažiau lėšų
pareikalaus 9,5 tūkst. darbuotojų mokymas naudotis „Linux“. <br>
Roma yra paskutinis valdžios institucijų perėjimo prie „Linux“
pavyzdys. Anksčiau atvirąją operacinę sistemą pasirinko
Brazilijos, Prancūzijos ir Izraelio vyriausybės, Miuncheno
(Vokietija) ir Ostino (JAV) miestų valdžios institucijos bei
Didžiosios Britanijos valstybės verslo tarnyba ir šios šalies
Nacionalinė sveikatos apsaugos tarnyba (NHS). <br>
Minėti projektai tarsi rodo geras „Linux“ perspektyvas
stalinių kompiuterių rinkoje. Tad kai kurie „Linux“
bendruomenės nariai jau pareiškė, kad 2004-ieji taps šios
programinės įrangos metais. Atvirosios programinės įrangos kūrimo
laboratorija (OSDL) vasarį įsteigė darbo grupę, kuri pasirinktų
staliniams kompiuteriams skirtus „Linux“ variantus ir plėtotų
jų technines savybes. <br>
Vis dėlto OSDL vadovas Stuartas Cohenas (Stiuartas Koenas)
„Linux“ galimybes stalinių kompiuterių rinkoje vertina
pragmatiškiau. „Šiandien „Linux“ turi puikias galimybes dėl
trečdalį rinkos sudarančių vartotojų, kurie visų pirma nori
naršyti (internete) ir naudotis elektroniniu paštu, - sakė S.&nbsp;
Cohenas. - Be to, yra mobilūs ir galingomis paslaugomis
besinaudojantys vartotojai, kurie prie „Linux“ pereis
paskutiniai, jei išvis tai padarys“. <br>
S. Koeno nuomonė atitinka neseniai išsakytą „IBM Corp“
tarptautinės „Linux“ rinkodaros vadybininko Adamo Jollanso
(Adamo Džolanso) požiūrį. A. Jollansas nebuvo linkęs
sureikšminti „Linux“ galimybių stalinių kompiuterių rinkoje,
nors ir pavadino šią rinką vienu iš keturių technologinių
aspektų, skatinančių pereiti prie atvirosios operacinės sistemos.
„Buvimas technologine paskata nereiškia perėmimo, tačiau jį
palengvina, - „ComputerWire“ sakė IBM atstovas. - Tai - vis dar
rinkos niša. Stebime didėjantį susidomėjimą ir tikimės augimo,
tačiau ji (stalinių kompiuterių rinka) nėra labiausiai mus
dominantis dalykas“. <br>
IDC turėtų netrukus paskelbti, kad „Linux“ pagal dalį
operacinių sistemų asmeniniams kompiuteriams rinkoje aplenkė
„Apple“. Tačiau net ir išsiveržusi į antrąją vietą „Linux“
teužims tik šiek tiek daugiau kaip 3 proc. minėtos rinkos, kurioje
„Microsoft“ dalis viršija 95 proc. Taigi nors Romos miesto
tarybos sprendimas pereiti prie „Linux“ yra žingsnis teigiama
linkme, ši operacinės sistemos rėmėjų pergalė - nedidelė“.<br>
Šaltinis: <a href="http://www.omni.lt/?i$9359_16009$z_152458">www.omni.lt</a>.
</p>
