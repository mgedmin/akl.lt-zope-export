<p>Programinės įrangos milžinė „Microsoft“ pradėjo dar vieną bandymą uždrausti konkurentei vadintis <a href="http://www.akl.lt/naujienos/#naujiena_030">„Lindows.com“</a>. „Microsoft“ užsitikrino teismo sprendimą, draudžiantį Švedijoje naudoti pavadinimus „Lindows“, „Lindows.com“ ir „LindowsOS“ tol, kol teismas apsispręs dėl tariamo prekinio ženklo teisės pažeidimo. Šis teismo sprendimas Švedijoje iš esmės sustabdė prekybą operacinėmis sistemomis „LindowsOS“.<br>
Lapkritį „Microsoft“ savo konkurentei pagrasino teisiniais veiksmais Nyderlanduose. Be to, pasak „Lindows.com“, prieš ją ir vieną operacinės sistemos perpardavinėtoją teisinių priemonių imtasi Prancūzijoje. „Microsoft“, kuri su „Lindows“ kovoja ir Belgijoje bei Liuksemburge, yra išsiuntusi perspėjimo laiškus perpardavinėtojams.<br>
Tiesa, „Microsoft“ šią savaitę naujienų tarnybai „IDG News Service“ minėjo nesiimanti veiksmų prieš atskirus „LindowsOS“ perpardavinėtojus. Kitąmet JAV teismas nuspręs, ar „Lindows.com“ pažeidė „Microsoft“ kuriamos operacinės sistemos „Windows“ prekinį ženklą.<br>
„Lindows.com“ vadovas Maiklas Robertsonas (Michael Robertson) sakė: „Microsoft“ naudojasi ieškiniais kaip taranu sutriuškinti „Linux“, kad ši nepasiektų mažmeninės prekybos parduotuvių. Tikimės, kad teisėjas įžvelgs tikruosius „Microsoft“ ketinimus išlaikyti savo monopolį ir suteiks Švedijos kompiuterių vartotojams tokias pačias pasirinkimo teises, kokiomis gali naudotis viso pasaulio vartotojai“.<br>
M. Robertsonas (Michael Robertson) pridūrė: „Microsoft“ tokį pat teisinį manevrą išbandė Jungtinėse Valstijose, siekdama užkirsti kelią „Linux“ populiarėjimui tarp paprastų kompiuterių naudotojų. Šiuos prašymus JAV teismai keletą kartų atmetė, ir šiandien „Linux“ stalinius bei nešiojamuosius kompiuterius siūlo daugiau kaip 100 mažmenininkų. Tad „Microsoft“ yra priversta pirmąkart per daugelį metų konkuruoti Jungtinėse Valstijose, o vartotojams užtikrinamas didesnis pasirinkimas ir palankesnės kainos“.<br>
Šią savaitę „Lindows.com“ Švedijoje pristatė iniciatyvą „ChoicePC“, kurią pavadino „vienijančiu veiksniu tarptautiniams perpardavinėtojams, siekiantiems apsisaugoti nuo „Microsoft“ taktikos, ir viso pasaulio klientams, norintiems ir toliau turėti pasirinkimą savo kompiuteriams“.<br>
„ChoicePC“ nariai, kurių skaičius atskirose šalyse neturės viršyti 500, galės už 100 JAV dolerių įsigyti teisę visą gyvenimą naudotis „LindowsOS“. Nyderlanduose ši didžiausia leistina riba jau pasiekta, o Švedijoje užsiregistravo 435 „ChoicePC“ nariai. Rengiant pranešimą Prancūzijoje tebuvo aštuoni „ChoicePC“ nariai.<br>
Šaltinis: <a href="http://www.omni.lt/?i$9359_16009$z_137624">www.omni.lt</a>.
</p>
