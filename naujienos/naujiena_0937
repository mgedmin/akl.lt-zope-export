<p>Tarptautinis OpenDocument formato <a href="http://www.odfalliance.org">(ODF) aljansas</a>, skirtas tobulinti viešų elektroninių dokumentų prieinamumą ir vienijantis daugiau nei 350 įmonių, mokslo, verslo ir kitų organizacijų bei įstaigų iš 50 šalių (tame tarpe ir 2 iš Lietuvos - <a href="http://www.akl.lt">Atviras kodas Lietuvai</a> bei <a href="http://www.ssc.lt">Skaitmeninio sertifikavimo centras</a>) pasveikino Corel kompaniją, paskelbusią, kad Corel WordPerfect Office biuro paketas palaikys universalųjį atvirą OpenDocument biuro dokumentų standartą nuo 2007 metų vidurio. Corel patvirtino, kad WordPerfect Office naudotojai galės ir peržiūrėti ir redaguoti OpenDocument formato dokumentus.</p>

<p>"Kadangi tai yra laisvas, iš tikrųjų atviras ir patvirtintas tarptautiniu ISO standartu, daug klientų mato OpenDocument formatą kaip labiausiai tinkantį  formatą ateities biuro programinei įrangai", pasakė Richard Carriere, Corel biuro programų skyriaus vadovas.</p>

<p>"Šis Corel žingsnis yra dar vienas pripažinimas vis augančio poreikio OpenDocument formatui", teigia Marino Marcich, vykdantysis ODF aljanso direktorius. "Biuro programų kūrėjai atsiliepia į vyriausybių bei klientų poreikius ir daro savo produktus suderinamus su OpenDocument formatu."
 Šis pranešimas seka naujienas, kad vis daugiau įvairių šalių vyriausybių pasirenka OpenDocument formatą kaip pagrindinį biuro dokumentų mainų formatą (žr. <a href="http://www.odfalliance.org/press/Release20061128.pdf">www.odfalliance.org/press/Release20061128.pdf</a>).</p>

<p>Universalusis atviras biuro dokumentų formatas - 
<a href="http://en.wikipedia.org/wiki/OpenDocument">OASIS OpenDocument (ODF)</a>
2006 gegužės 2 d. buvo patvirtintas kaip tarptautinis ISO standartas "ISO/IEC 26300". 2005 metais OpenDocument buvo patvirtintas kaip standartas ir tarptautinės verslo standartų organizacijos OASIS.</p>

<p>OpenDocument biuro dokumentų formatą naudoja ir palaiko daug smulkių bei stambių PĮ gamintojų – SUN, IBM, Novell, Intel, Adobe, Google, Oracle, Corel ir t.t., įvairių šalių vyriausybės bei už IT plėtrą atsakingos institucijos, taip pat dauguma laisvos biuro programinės įrangos gamintojų savo programinėje įrangoje, tame tarpe:</p>

<ul>
  <li><a href="http://www.openoffice.lt">Biuro programų paketas OpenOffice.org</a> (nuo versijos 1.1.5),</li> 
  <li><a href="http://www.abiword.org">Tekstų redaktorius AbiWord</a> (nuo 2.4), </li> 
  <li><a href="http://www.gnumeric.org">Skaičiuoklė Gnumeric</a> (nuo 1.6), </li> 
  <li><a href="http://www.koffice.org">Biuro programų paketas KDE KOffice</a> (nuo 1.4), </li> 
  <li><a href="http://visioo-writer.tuxfamily.org">Žiūryklė Visioo Writer</a>, </li> 
  <li><a href="http://www.scribus.net">Maketavimo programa Scribus</a> (nuo 1.2.2), </li> 
  <li><a href="http://www.inkscape.org">Vektorinės grafikos programa Inkscape</a>, </li> 
  <li><a href="http://ez.no/community/contribs/import_export/oasis_open_document_extension">eZ publish</a>,</li> 
  <li><a href="http://www.docmgr.org">DocMgr</a>.</li> 

</ul>
<p> Corel WordPerfect Office prisijungė prie vis didejančio nuosavybinių biuro programų rato, palaikančių OpenDocument formatą, kaip SUN StarOffice (nuo ver. 8.0), IBM Workplace, Google Docs, 602Office 2, SoftMaker's TextMaker ir daug kitų, žr.: 
<a href="http://en.wikipedia.org/wiki/List_of_applications_supporting_OpenDocument">www.wikipedia.org/wiki/OpenDocument#Application_support</a> 
bei <a href="http://opendocumentfellowship.org/Applications/">www.opendocumentfellowship.org/Applications</a>.</p>

<p>Lietuvoje labiausiai paplitusio Microsoft Office biuro paketo kūrėjai taip pat paskelbė apie OpenDocument<->MS Office konvertavimo įrankio kūrimą, tačiau dabartiniu metu jis tik dalinai palaiko tekstinius OpenDocument formato failus ir nepalaiko nei skaičiuoklės nei pateikčių (skaidrių) failų. "OpenDocument formatas teikia tikrą suderinamumą, kuris leidžia skirtingoms organizacijoms bei programoms lengviau keistis duomenimis ir taip sumažina išlaidas", pasakė Marcich (vykdantysis ODF aljanso direktorius). "Mes raginame Microsoft pilnai palaikyti OpenDocument formatą MS Office programose nereikalaujant iš vartotojų papildomų konvertavimo įrankių įdiegimo, kad naudojantys Microsoft Office galėtų paprastai atverti bei išsaugoti OpenDocument formato dokumentus, taip pat lengvai, kaip ir kitais palaikomais formatais."</p>

<p>Corel kompanija labiausiai garsi savo grafikai ir dizainui skirtais produktais CorelDraw bei biuro programų paketu Corel WordPerfect Office.</p>
