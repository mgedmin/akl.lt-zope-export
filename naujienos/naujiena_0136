<p>Lapkričio 5 d. Atviro kodo programinės įrangos institutas (Open Source Software Institute, OSSI) išleido naujos eValdžios Interneto paslaugų platformos pagrindinį komponentą. <a href="http://oss-institute.org/">OSSI</a> yra JAV įkurta ne pelno siekianti organizacija, kurios tikslas yra populiarinti atviro kodo programinės įrangos kūrimą ir sprendimų taikymą valstybinėse įstaigose ir akademinėse organizacijose.<br>
Numatyta, kad ši nauja eValdžios platforma, žinoma kaip projektas <a href="http://leopard.sourceforge.net/">„Leopardas“</a>, taps Interneto paslaugų taikomųjų programų kūrimo karkasu, kuris suteiks greitą ir efektyvų LAMP (Linux, Apache, MySQL, PHP/Perl/Python) technologijos įdiegimą eValdžios sistemų sukūrimui. „Leopardo“ projekto pirmojo etapo versija yra laisvai platinama ir galima atsisiųsti iš <a href="http://leopard.sourceforge.net">http://leopard.sourceforge.net</a>.<br>
Kuriant pradinius modulius orientuotasi į duomenų bazes ir programinių įrangų tarpusavio sąveikos galimybes. Komercinių atviro kodo programų kūrėjai ir paslaugų tiekėjai gali šiuos modulius pritaikyti ir diegti savo naujose ar esamose programose, sukurtose valdžios institucijoms.<br>
Kitus OSSI kuriamus modulius ir taikomąsias programas bus galima pasiimti iš OSSI tinklalapio. <a href="http://www.ossi-support.org/">http://www.ossi-support.org/</a> bus teikiamos aptarnavimo ir palaikymo paslaugos.<br>
Taip pat OSSI informavo apie standarto OGIS (Open Government Interoperability Standard) darbo grupės sukūrimą. OGI standartas nurodys kryptį „Leopardo“ projekto modulių ir programų kūrimui. Darbo grupėje yra valdžios, akademinio ir korporatyvaus sektorių nariai.<br>
Skaitykite OSSI <a href="http://oss-institute.org/pressrelease/leopardpr1.html">pranešimą spaudai</a> (anglų k.) ir <a href="http://www.golem.de/0311/28362.html">straipsnį </a> (vokiečių k.).
</p>
