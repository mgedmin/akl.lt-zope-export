<p>Asociacija „Atviras kodas Lietuvai" parodos „Infobalt'2006" lankytojus
spalio 18 d. pakvietė į seminarą – diskusiją „Ar vyriausybė gali būti
atviresnė? Atvirųjų standartų taikymas".</p>

<p>Apie atviras programas ir atvirus standartus diskutuota ne pirmą
kartą. Parodos „Infobalt'2006" metu vykusioje konferencijoje
akcentuojama buvo tai, kokią naudą vartotojai, vyriausybės, mažos
įmonės ir tarptautinės korporacijos gali turėti iš atvirųjų standartų
taikymo informacinėse technologijose.</p>

<p>Į AKL organizuotą seminarą atvyko stambioje tarptautinėje IT
korporacijoje SUN Microsystems regiono vykdančiojo direktoriaus
pareigas užimantis Jarmo Kuusivuori. Svečias savo pranešime
papasakojo, kaip ilgalaikes strategijas turinčios didžiosios verslo
įmonės dalyvauja atvirųjų standartų ir laisvųjų produktų kūrime.
Seminare aktyviai diskutuota apie atvirųjų standartų teikiamus
privalumus, pavyzdžiui, apie neseniai patvirtintą bei jau plačiai
palaikomą OpenDocument laisvą dokumento formatą.</p>

<p>Fanatiški laisvosios rinkos gynėjai bandė teigti, kad siūlymas
valstybės institucijoms naudoti atvirąją programinę įrangą pažeistų
konkurenciją, esą neatitinka technologinio neutralumo. Šį teiginį
lengvai atrėmė specialistai, paaiškinę, kad licencija nėra
technologija.</p>
