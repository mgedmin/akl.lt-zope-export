<p> Viena iš didžiausių pasaulio IT kompanijų IBM paskelbė apie rimtus ketinimus įtvirtinti „Linux“ operacinę sistemą Lietuvos rinkoje. Tokius kompanijos planus pristatė Vilniuje apsilankiusi IBM korporacijos viceprezidentė „Linux“ vystymui Karolė Staford (Carol Stafford) ir IBM „Linux“ vadovas Šiaurės šalims Kim Aaltonen, sakoma pranešime spaudai.<br>
Pirmą kartą į Lietuvą atvykusi tokio aukšto rango pasaulinės IT kompanijos vadovė susitiko su Informacinės visuomenės plėtros komisija. Susitikimo metu buvo kalbama apie operacinės sistemos „Linux“ vystymą valstybinėse ir savivaldybių organizacijose pasaulyje, bei ateities perspektyvas Lietuvoje.<br>
Komisija pritarė nuostatai, jog yra tikslinga, kad Informacinės visuomenės plėtros komitetas prie LR Vyriausybės bendradarbiautų su kompanija IBM atviro kodo programinės įrangos plėtotės srityje.<br>
Taip pat IBM vadovai susitiko ir su Lietuvos Švietimo ir mokslo ministru Algirdu Monkevičiumi. Ministrui IBM atstovai pristatė „Linux“ sistemų mokymo bei kai kurių produktų diegimo galimybes Lietuvos švietimo įstaigose.<br>
„Linux“ sistemos dėl savo lankstumo ir pritaikomumo pastaraisiais metais sparčiai populiarėja visame pasaulyje. IBM korporacija mato itin plačias „Linux“ perspektyvas, todėl ir toliau skirs didelį dėmesį šių sistemų plėtrai“, - sakė IBM viceprezidentė Karolė Staford. Pasak jos, „Linux“ yra sparčiausiai pasaulyje besivystanti operacinė sistema, jos diegimų skaičius kasmet smarkiai auga.<br>
„Tikimės, kad ši sistema artimiausiu metu taps populiari ir tarp Lietuvos valstybinių įstaigų bei švietimo institucijų“, - teigė „IBM Lietuva“ generalinis direktorius Rimantas Vaitkus. Anot jo, „IBM Lietuva“ jau yra pasirašiusi bendradarbiavimo sutartį su Švietimo ir mokslo ministerija, kurią planuojama išplėsti ir „Linux“ operacinės sistemos taikymui Lietuvos mokymo įstaigose.<br>
IBM – pasaulinė informacinių technologijų lyderė, jau daugiau nei 80 metų verslui tiekianti inovacinius sprendimus. IBM bendrosios pajamos per 2003 metus išaugo 10 procentų ir siekė 89,1 mlrd. JAV dolerių. 2002 metais korporacijos bendrosios pajamos buvo 81,2 mlrd. dolerių. IBM grynasis pelnas per praėjusius metus išaugo daugiau nei du kartus ir siekė 7,6 mlrd. JAV dolerių.<br>
Šaltinis: <a href="http://www.delfi.lt/news/economy/ITbussines/article.php?id=4142850">www.delfi.lt</a>.
</p>
