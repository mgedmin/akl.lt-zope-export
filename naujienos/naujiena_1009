<p>Vilniaus universiteto radijas <a href="http://startfm.lt">„Start FM“</a> (VUR SFM) nuo
šiol gali vadintis ne tik nepriklausomos muzikos transliacijų
pradininku Lietuvoje. Po vasarą trukusių sistemos testavimo ir
derinimo darbų radijo stotis tapo pirmuoju eterio bangų radiju
Lietuvoje, transliacijoms naudojančiu tik atviro kodo programinę
įrangą.</p>

<p>Perėjimas prie nemokamos – atviros programinės įrangos
buvo viena pagrindinių stoties technologinės reformos dalių. Tai leido
gerokai praplėsti funkcionalumo – garso kokybės, sistemos  stabilumo
ir radijo eterio valdymo patogumo – rodiklių ribas. „Radijas iš tiesų
yra nepriklausomas ir „nepririštas“ net ir prie studijos. Aukštos
kokybės radijo eterio transliacijas sugebame rengti iš bet kurios
pasaulio vietos. Pagaliau galime drąsiai pareikšti, kad radijas yra
atviras, inovatyvus ir tikrai nemokamas. Esame universiteto
bendruomenė: mokomės, tobulėjame – mokame! Išsikeltas užduotis
sugebame atlikti su minimaliais laiko bei žmogiškaisiais ištekliais ir
dar mažesnėmis sąnaudomis“, – kalbėjo radijo stoties informacinių
technologijų palaikymo ir plėtros projektų vadovas Alfredas Beinartas.</p>

<p>Naujoji radijo stoties eterio valdymo sistema veikia
Linux ir Unix operacinių sistemų šeimų terpėje ir naudoja
<a href="http://www.rivendellaudio.org">Rivendellaudio.org</a> bendruomenės plėtojamą ir palaikomą
radijo transliacijų automatizavimo sistemą. Radijo stoties <a href="http://startfm.lt">„Start FM“</a>
komanda džiaugiasi, kad žengtas žingsnis padeda populiarinti atvirą
kodą ir siekti pagrindinio aukštojo mokslo tikslo – darnios,
mąstančios ir atviros žinių visuomenės kūrimo šalyje ir pasaulyje.</p>

<p>Vilniaus universiteto radijas „Start FM“ – pirmoji
nekomercinė ir vienintelė tik nepriklausomą muziką grojanti radijo
stotis Lietuvoje, girdima 94,2 MHz FM dažniu Vilniuje ir internetu –
<a href="http://www.startfm.lt">www.startfm.lt</a></p>
