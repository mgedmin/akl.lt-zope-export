<p>Asociacija „Atviras kodas Lietuvai“ šiais metais vėl dalyvauja  kasmetinėje parodoje „<b>Infobalt'2006</b>“ ir kviečia visus <b>spalio 18-21</b> dienomis į „Litexpo“ parodų rūmų <b>5</b> salę. Šiemet AKL stende Nr. <b>C11</b> bus pristatytas naujas lietuviškas produktas „Windows“ naudotojams bei ypatingai didelė „Linux“ distribucijų gausa, tarp kurių lietuviškos operacinės sistemos „Baltix GNU/Linux“ antroji versija.</p>

<p>Šiemet AKL stende naujovė - lankytojai bus skatinami <b>„išsikepti“ bet kurią „Linux“ distribuciją į savo atsineštą laikmeną</b> Tiems, kas su savimi laikmenos neturės, turėsime paruošę kelias distribucijas pardavimui už simbolinę kainą. Laisvos programos - tai ne būtinai nemokamos programos, todėl skatinsime paremti AKL veiklą įsigyjant laisvų programų rinkinius ir kitą atributiką.</p> 

<p>Vienas iš AKL pristatomų produktų - <b>„Baltix GNU/Linux 2.0“</b> - specialiai Lietuvai ir kitoms Baltijos šalims pritaikyta operacinė sistema, sukurta Debian GNU/Linux ir Ubuntu OS pagrindu. Į sistemą įtrauktos programos biurui, internetui, muzikos klausymui bei daugybė kitų papildomų programų braižymui, darbui su fotoaparatais, pokalbiams internetu ir kt. bei „Windows“ programų palaikymas.</p>

<p>„Windows“ naudotojams - kompaktinis diskas <b>„Laisvos programos biurui 2006“</b>. Tai laisvų atviro kodo programų rinkinys, kuriomis galima puikiai dirbti namuose ir darbe. Į diską įeina angliškos bei lietuviškos programų versijos: interneto programų rinkinys „Mozilla“, biuro paketas „OpenOffice.org“, interneto kūrimo programa „NVU“, grafikos apdorojimo programa „The Gimp“ ir kitos.</p>

<p>Taigi kiekvienas parodos metu turės galimybę išsirinkti labiausiai patinkantį produktą ir sėkmingai jį naudoti. Laukiame visų parodoje spalio 18-21 dienomis!</p>

<p>Daugiau info - skyrelyje <a href="http://www.akl.lt/projektai">projektai</a>.</p>
