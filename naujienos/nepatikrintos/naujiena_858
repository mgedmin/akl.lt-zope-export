Vokietijos civiliniame teisme „D-Link Germany GmbH“ pralaimėjo bylą prieš laisvąją programinės įrangos licenciją
 GPL. Haraldas Welte, gerbiamas „Linux“ bendruomenės programuotojas, „D-Link“ kompanijos padalinį apkaltino GPL 
licencijos pažeidimu.

Programuotojas pateikė įrodymus, kad „D-Link D-GSM600 NAS“ tinklinis duomenų saugojimo įrenginys neteisėtai 
naudoja „Linux“ branduolį ir kitą laisvą programinę įrangą, platinamą pagal (L)GPL licencijas. H. Welte, 
vadovaujančio gpl-violators.org projektui, teigimu, kompanija nepateikė GPL licencijos teksto, visų programinės 
įrangos išeities tekstų ar nuorodos, kur juos rasti. Per pastaruosius 2,5 metų H. Welte teigia aptikęs daugiau 
nei 100 tokių licencijos pažeidimų.

Tai jau ne pirmas kartas, kai „D-Link“ pažeidžia GPL licenciją, tačiau anksčiau kompanija pasirašydavo 
pasižadėjimą pasitaisyti ir sumokėdavo H. Welte teisines bei bandymams skirtos įrangos įsigijimo išlaidas. 
Šį kartą kompanija atsisakė paklusti H. Welte reikalavimui. Jos atstovai pareiškė, kad GPL licencija neturi 
teisinio pagrindo.

H. Welte, savo lėšomis mokančio už gpl-violators.org svetainės išlaikymą, toks atsakymas nepatenkino. Jo 
teigimu, kompanija ir anksčiau keldavo problemų ir dirbtinai vilkindavo išeities tekstų pateikimą. Dėl to 
2006 metų kovo mėnesį gpl-violators.org organizacija „D-Link“ kompanijai iškėlė civilinę bylą, kuria 
kompaniją siekė priversti paklusti GPL licencijos reikalavimams.

Kartu su Dr. Tillu Jaegeriu, Laisvos programinės įrangos teisinių aspektų instituto įkūrėju, H. Welte 
įrodymus rinko baitas po baito tiesiogine šių žodžių prasme. Pagal Vokietijos teisminę praktiką, 
kiekvienas nepaneigtas faktas laikomas tiesa, o „D-Link“ ėmė neigti viską. Dėl to jiems teko įrodinėti 
net tokius faktus kaip „D-Link“ gaminyje panaudotos programinės įrangos autorių pilietybė, nekalbant 
apie H. Welte pateiktų išeities tekstų atitikimą sukompiliuotoms programoms.

Galiausiai po daugiau nei penkių mėnesių Frankfurto teismas nusprendė (
http://www.gpl-violators.org/news/20060922-dlink-judgement_frankfurt.html), kad H. Welte buvo teisus, 
ir sutiko, kad „D-Link“ pažeidė GPL licenciją. Kompanija turės padengti visas teisines bei įrangos 
įsigijimo bei tyrinėjimo išlaidas. Tačiau laisvos programinės įrangos kūrėjams kur kas svarbesnis pats 
teismo proceso laimėjimo faktas. Jis patvirtina, kad laisvos, kaip ir komercinės programinės įrangos, 
teisės gali būti apgintos teisme.

Tekstą paėmiau iš http://www.lrytas.lt/?id=11592553541158477695&view=4, nežinau kaip ten su citavimu - 
ką jie reikalauja padaryti jei cituoji ten parašytą tekstą.
