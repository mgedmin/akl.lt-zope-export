<p>Trijų lietuvių sukurta laisva turinio valdymo sistema <a href="http://www.impresspages.org"><strong>„ImpressPages CMS“</strong></a> 
tarptautinio IT produktų konkurso <a href="http://packtpub.com/open-source-awards-home">„Open Source Awards 2011”</a> 
finale pelnė perspektyviausio atvirojo kodo projekto vardą bei 2500 JAV dolerių prizą. Iki šiol nei vienas lietuvių sukurtas IT produktas nėra sulaukęs tokio pasaulinio pripažinimo.</p>
<h3>Tikslo siekė atkakliai</h3>
<p>Pasak „<a href="http://www.impresspages.org">ImpressPages CMS“</a>“ komandos nario ir projekto vadovo Audriaus Jankausko, 
sėkmę lėmė nuoseklus, atkaklus ir kryptingas darbas: 
„Mes nuo pat pirmos dienos tikėjome savo pergale. Susitelkėme į tikslą ir jį pasiekėme. Tai vainikuoja mūsų dviejų metų 
darbą ir atveria naujas perspektyvas judėti į priekį“ - po pergalės konkurse mintimis dalijosi A. Jankauskas.<br /> 
Tarptautinio laisvosios programinės įrangos konkurso „<a href="http://packtpub.com/open-source-awards-home">Open Source Awards 2011</a>“ nugalėtojai 
paaiškėjo susumavus nepriklausomos tarptautinės komisijos ir internautų balsavimo rezultatus. 
„ImpressPages CMS“ komanda dėkinga visiems lietuviams, prisidėjusiems prie jų projekto pergalės konkurse, 
kuris gali būti prilyginamas „Grammy“ apdovanojimams muzikos srityje ar „Oskarų“ ceremonijai kine.<br /> 
„Ši pergalė - tai tarptautinis pripažinimas, kai esame sugretinami su tokiais IT pasaulio lyderiais kaip „jQuery“, 
„Joomla“ ar „PrestaShop“, - pergale konkurse džiaugėsi A. Jankauskas. 
- Tai ir savotiškas įpareigojimas mūsų komandai toliau vystyti „ImpressPages CMS“ sistemą ir paversti ją patogiausiu, 
paprasčiausiu ir greičiausiu interneto svetainių kūrimo įrankiu visame pasaulyje“.</p>
<h3>Naujas požiūris į svetainių kūrimą ir valdymą</h3>
<p>Lietuviškuoju laisvosios „Wordpress“ TVS konkurentu vadinama „ImpressPages CMS“ sistema tarptautinėje rinkoje susilaukia 
vis daugiau dėmesio. „ImpressPages CMS“ yra atviro kodo turinio valdymo sistema, veikianti „nutempk ir numesk“ 
(angl. „drag and drop“) principu. Šis įrankis laikomas patogesniu už standartinius, nes interneto svetaines 
leidžia redaguoti iki 4 kartų greičiau. „ImpressPages CMS“ galima išbandyti nemokamai <a href="http://impresspages.org/create-website/">impresspages.org/create-website/</a>,
 tad „ImpressPages CMS“ gerbėjų ratas kasdien pagausėja per 100 naujų registruotų narių. Jų dėka atvirojo kodo 
turinio valdymo sistema jau išversta į 18 pasaulio kalbų.<br /> 
<strong>Bendruomenė svarbiausia</strong><br /> 
Visi puikiai žino, jog sėkmė yra sunkaus darbo rezultatas. Lietuviai nuoširdžiai bendrauja, padeda ir atsako į 
kiekvieną klausimą, kuris iškyla bendruomenės nariams. „Rinka, kurioje esame, yra labai didelė ir tikrai nėra nauja. 
Tik atviras pokalbis su bendruomenės nariais, įsiklausymas ir jų problemų sprendimas yra kelias į priekį“ – neslėpė Audrius.<br /> 
Įtikti visiems yra nelengva. Nepaisant to, „ImpressPages CMS“ komanda puikiai susidoroja su iššūkiais ir tą daro tikrai kūrybingai. 
Su bendruomenės nariais lietuviai bendrauja visais kanalais: <a href="http://twitter.com/impresspages">Twitter</a>, 
naujienlaiškiu, <a href="http://www.impresspages.org/rss/">Naujienomis RSS srautu</a>, 
<a href="http://www.impresspages.org/cms/forum/">forumo</a> pagalba bei kurdami mokomuosius video 
<a href="http://www.youtube.com/impresspages"> YouTube ImpressPages</a> ir <a href="http://www.vimeo.com/impresspages">Vimeo ImpressPages</a> portaluose.<br /> 
„Džiaugiamės, kad daugėja sėkmingų lietuviškos kilmės „startup“ tipo verslų. „ImpressPages“ pavyzdys įrodo, kad 
Lietuvą gali garsinti ne tik stambūs pramoniniai, bet ir pažangių technologijų naudojimu pagrįsti verslai. 
Tai dar kartą primena, kad turime ieškoti geresnių sąlygų jaunimo verslumo skatinimui bei reikalingų 
investicijų pritraukimui. Kaip ir kitose šalyse, matyt, gerą pradžią jaunam verslui gali duoti vadinamosios 
pradedančių verslų akseleravimo programos“, - teigia didžiausios Vidurio ir Rytų Europos regione verslo 
akseleravimo programos „StartupHighway“ vadovas Rokas Tamošiūnas.</p>
<h3>Apie konkursą</h3>
<p>„<a href="http://packtpub.com/open-source-awards-home">Open Source Awards</a>“ konkurso tikslas – 
skatinti, padėti, pripažinti ir apdovanoti geriausius atvirojo kodo projektus. Konkursas, kuris organizuojamas nuo 2006 
metų, yra laikomas prestižiškiausiais atvirojo kodo apdovanojimais. Jame išrenkama geriausia šios IT srities programinė įranga. 
Šiuose apdovanojimuose pripažinimą yra pelnę tokie laisvų turinio valdymo sistemų milžinai kaip „<a href="http://wordpress.org">Wordpress</a>“ 
ar „<a href="http://www.joomla.org">Joomla!</a>“. Per šešis „Packtpub Open Source Awards“ konkurso gyvavimo metus jau 
išdalinta per 100000 JAV dolerių (apie 250000 Lt). Į pirmuosius „Open Source Awards“ apdovanojimus buvo įtrauktos 
tik turinio valdymo sistemos. Šiais metais konkursas gerokai išsiplėtęs – nugalėtojai buvo renkami 6 kategorijose.<br /> 
<strong>„Open Source Awards 2011“ konkurso nugalėtojai:<br /> </strong></p>
<ol>
<li><a href="http://www.impresspages.org">ImpressPages</a> - perspektyviausias atviro kodo projektas</li>
<li><a href="http://prestashop.com">PrestaShop</a> - atviro kodo verslo sistema</li>
<li><a href="http://jquerymobile.com">jQuery Mobile</a> - atviro kodo įrankiai darbui su mobiliaisiais telefonais</li>
<li><a href="http://blender.org">Blender</a> - atviro kodo programinė įranga multimedijai</li>
<li><a href="http://jquery.com">jQuery</a> - atviro kodo „Javascript“ biblioteka</li>
<li><a href="http://www.joomla.org">Joomla!</a> - atviro kodo turinio valdymo sistema</li>
</ol>
