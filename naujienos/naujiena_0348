<p>Lietuviškoje <a href="http://lt.wikipedia.org/
">Vikipedijos</a> versijoje jau daugiau nei dešimt tūkstančių straipsnių.</p>

<h3>Vikipedija – laisvoji enciklopedija</h3>

<p>Vikipedija – tai tarptautinis projektas – daugiakalbė laisva
enciklopedija, kuri internete be apribojimų prieinama kiekvienam.
Kiekvienas gali papildyti jos turinį ar ištaisyti pastebėtas klaidas.</p>

<p>Naujokai stebisi, kaip piktybiški asmenys nepagadina laisvosios
enciklopedijos. Daugiametė patirtis rodo, kad galėdami pozityviai
kurti, dauguma žmonių tobulina bendra kūrinį, ir tik mažuma bando
kenkti. Wiki kolektyvinio darbo įrankiai padeda bendruomenės nariams
kartu tobulinti tekstą. Kuo daugiau lankytojų naudojasi Vikipedija,
tuo tikslesnis jos turinys. Tuo greičiau ištaisomos klaidos ar
piktybiški gadinimai. Lietuviškoje Vikipedijoje jau įsiregistravo
maždaug 1200 redaktorių. Be to, kai kas redaguoja ir neįsiregistravę.</p>

<h3>Vikipedija įvariomis kalbomis</h3>

<p>Tarptautinėje Vikipedijoje kalbos sugrupuotos pagal straipsnių
skaičių. Daugiausiai kalbų (apie 50) priklauso grupei nuo tūkstančio
iki 10 tūkstančių straipsnių. Lietuvių kalba iš šios grupės pakilo į
aukštesnę (nuo 10 000 iki 50 000 straipsnių). Šioje grupėje 25 kalbos.
Estų Vikipedija dešimties tūkstančių ribą peržengė anksčiau, ir dabar
jau sukurta maždaug 13 tūkstančių estiškų straipsnių. Dar neperžengė
50 tūkstančių ribos rusų kalba. Dešimtimi kalbų jau sukurta daugiau,
negu po 50 tūkstančių straipsnių. Daugiausia straipsnių – anglų kalba
– maždaug 850 tūkstančių. Kalbų išsidėstymą žr. <a href="http://www.wikipedia.org/">http://www.wikipedia.org/</a></p>

<h3>Vikipedija ir Lietuva</h3>

<p>Lietuviai aktyvūs ne tik kurdami Vikipedijos lietuviškus straipsnius.
Ir angliškoje Vikipedijoje nemažai su Lietuva susijusios informacijos.
Tarptautiniame Vikipedijos projekte aukštas pareigas užima vilnietis
programuotojas <a href="http://lt.wikipedia.org/wiki/Naudotojas:Midom">Domas Mituzas.</a></p>

<h3>COPYLEFT vietoj COPYRIGHT</h3>

<p>Vikipedija platinama GNU licencijos sąlygomis. Ši licencija buvo
sukurta laisvai programinei įrangai. Ir pasiteisino. GNU licencija
suteikia vartotojui teisę neribotai naudotis produktu bei suteikia
galimybę tobulinti jį. GNU licencija draudžia padaryti produktą savo
nuosavybe. GNU licencijos sąlygos leido sukurti daugybę naudingų
programų. Šia licencija platinama ir operacinė sistema Linux, kurią
jau daugiau nei dešimtmetį vertina specialistai. Pastaruoju metu šios
programos jau tapo patrauklios ir eiliniam vartotojui. Žr.
<a href="http://www.gnu.org/copyleft/fdl.html">http://www.gnu.org/copyleft/fdl.html</a></p>

<p>Ilgai GNU licencijos sąlygomis buvo platinamos tik kompiuterinės
programos. Vėliau pradėta panašias licencijas taikyti ir programų
aprašymams. Vikipedija – nesusijęs su programine įranga produktas,
kuriamas ir platinamas GNU licencijos sąlygomis.</p>

<p>Vikipedijos projekto sėkmė parodė, kad bendruomenė gali kartu kurti ne
tik tobulas kompiuterių programas, bet ir žmogui skirtus tekstus.</p>
