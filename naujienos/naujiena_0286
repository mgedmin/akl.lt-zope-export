<p>Šią savaitę pirmieji baldų komplektai atgabenti į maždaug 40 atokių Žemaitijos kaimų ir miestelių, kur bus įsteigti viešosios interneto prieigos taškai. Tai - vienas iš baigiamųjų Europos Sąjungos PHARE programos projekto "Viešosios interneto prieigos taškų steigimas kaimiškose vietovėse" įgyvendinimo etapų, netrukus į kaimus bus pradėti vežti kompiuteriai ir kita įranga.<br>
"Per du šimtus dienų turi būti įsteigti visi 300 interneto prieigos taškų", - Eltai sakė projekto vadovas, Vidaus reikalų ministerijos (VRM) Informacinės politikos departamento direktoriaus pavaduotojas Saulius Jastiuginas.<br>
Apie 1,5 tūkst. kompiuterių projekto įgyvendinimui teiks gamintoja "Sonex kompiuteriai". Juose bus įdiegta nemokama atvirojo kodo programinė įranga "Open Office".<br>
Vidutiniškai 256 kilobitų per sekundę spartos interneto prieigą pusantrų metų už projekto lėšas tieks Lietuvos radijo ir televizijos centras, baldais centrus aprūpina bendrovė "Labochema". Paslaugas - techninę pagalbą, mokymus, konsultacijas - pusantrų metų teiks Vokietijos bendrovės "AHT Group" kartu su įvairiais Lietuvos konsultantais sudarytas konsorciumas.<br>
Bendra projekto vertė, finansuojama iš PHARE lėšų, siekia 3,15 mln. eurų (10,876 mln. litų). Kitas išlaidas turės apmokėti interneto centro steigėjas - savivaldybė, seniūnija ar kitas.<br>
Viešosios interneto prieigos taškai steigiami kaimų ir miestelių bibliotekose, kultūros namuose, seniūnijose, bendruomenių centruose ir kitose vietose. Siekiama užtikrinti, kad artimiausias viešosios interneto prieigos taškas visiems Lietuvos kaimų gyventojams būtų nutolęs ne didesniu kaip 8-10 kilometrų atstumu.<br>
Kiekviename įrengtame naujame viešosios interneto prieigos taške numatyta įrengti iki penkių kompiuterizuotų darbo vietų su prieiga prie interneto. Jose 40 valandų per savaitę gyventojai internetu naudosis nemokamai, likusį laiką steigėjas galės teikti ryšį ir už nedidelį mokestį.<br>
Pasibaigus 1,5 metų laikotarpiui interneto ryšio užtikrinimu dar 1,5 metų turės pasirūpinti pats steigėjas. Dėl kitų paslaugų, tokių kaip techninis aptarnavimas, pasak S. Jastiugino, VRM sieks gauti tolesnį ES struktūrinių fondų finansavimą.<br>
Kaime galimybę naudotis internetu namuose turi tik 2 proc. gyventojų, t.y. aštuonis kartus mažiau negu mieste. Tyrimų bendrovės "TNS Gallup" duomenimis, pernai rudenį kartą per savaitę internetu naudojosi 617 tūkst. gyventojų, praėjusį - apie 514,6 tūkstančio. Nuolatinių interneto vartotojų skaičius pasiekė 23,5 proc. 15-74 metų gyventojų. Ryšių reguliavimo tarnyba (RRT) prognozavo, kad išliekant augimo tempams šių metų viduryje šis skaičius pasieks apie 35 procentus.<br>
Šaltinis: <a href="http://www.ivpk.lt/main-news.php?cat=0&n=478">IVPK prie LRV</a>.
</p>
