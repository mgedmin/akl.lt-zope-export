<p>Kaip skelbia www.omni.lt, “Į
religinio karo tarp „Microsoft“ ir „Linux“ liepsną
žibalo vėl šliūkštelėjo nauja „Microsoft“ reklaminė
kompanija, raginanti abejojančius remtis ne emocijomis ar mitais,
bet faktais.<br>
Pirmąją naujųjų savaitę „Microsoft“ pradėjo naują,
mažiausiai pusmetį truksiančią reklaminę kampaniją, kurios metu
spausdintiniuose leidiniuose ir internete vartotojai, svarstantys, ką
rinktis - „Linux“ ar „Windows“, raginami įvertinti ne
nuomones, bet faktus. Reklaminės nuorodos veda į specialiai šiai
kampanijai sukurtą „Microsoft“ tinklapį <a
href="http://www.microsoft.com/mscorp/facts/default.asp">„Get
the Facts“.</a> Jame skelbiami aštuonių nepriklausomų tyrimų,
kuriais buvo lyginami įvairūs „Microsoft“ ir „Linux“
naudojimo įmonėse aspektai, rezultatai. Išvados nedviprasmiškos:
„Microsoft“ programinė įranga ir geresnė, ir pigesnė. <br>
Antai rinkos tyrimų bendrovės <a
href="http://download.microsoft.com/download/d/b/8/db8543a5-1e19-42e6-b0e3-d17ae2c2a9d2/IDC20TCO20Paper.pdf">IDC
analitikų studija</a>, lyginusi bendruosius „Windows 2000“ ir
„Linux“ naudojimo įmonių infrastruktūroje kaštus, tvirtina,
kad „Windows“ leidžia sumažinti personalui skirtas išlaidas
nuo 11 iki 22 proc. <a
href="http://download.microsoft.com/download/7/3/e/73e77129-db34-4c95-b182-ab0b9bd50081/TEICaseStudy.pdf">„Giga
Research“ tyrimas</a> atskleidė, kad aplikacijų kūrimas ir
diegimas „Windows“ aplinkoje didelėse įmonėse išlaidas
sumažina 28 proc., o vidutinėse - 25 proc. <a
href="http://www.veritest.com/default.asp">„VeriTest“
auditas</a> parodė, kad „Microsoft Windows Small Business Server
2003“ diegimas lyginant su „Red Hat Linux ES 2.1“ abiem
atvejais (diegiant „nuo nulio“ ir konfigūruojant OEM pateiktą
įrangą) „Windows“ atveju yra beveik 3 val. spartesnis ir
reikalauja 77 proc. mažiau žingsnių. Kitų tinklapyje pateiktų
nepriklausomų tyrimų išvados taip pat liudija „Microsoft“
įrangos pranašumus - lyginant failų serverių spartą,
„Microsoft.NET“ ir „J2EE/Linux“ plėtros ir palaikymo kaštus,
„Microsoft“ ir „Red Hat“ WWW serverių našumą ir kt. <br>
Akcentuodama savo įrangos privalumus įrodinėjančius faktus
„Microsoft“ orientuojasi ne į sprendimus priiminėjančius
įmonių vadovus, bet į jų IT specialistus, kurie galėtų
argumentuotai išaiškinti darbdaviams, kodėl vertėtų rinktis
„Microsoft“ produktus ir sprendimus. <br>
Tačiau siūlymas „pažvelgti į faktus“ jau susilaukė
griežtos atvirojo kodo stovyklos atstovų kritikos. Jie tvirtina,
kad nepriklausomais tyrimais vadinti „Microsoft“ svetainėje
skelbiamą medžiagą galima tik su didelėmis išlygomis, nes
daugelį tyrimų užsakė ir finansavo pati „Microsoft“. 5 iš 8
tyrimų vykdytojai atvirai skelbia gavę „Microsoft“ finansinę
paramą, vieną atliko pati „Microsoft“, bet prie išvadų
pridėtas nepriklausomos bendrovės atliktas auditas, o ar buvo
pinigais remiami likusių dviejų tyrimų vykdytojai, kol kas
neaišku. <br>
Abejonių kelia ir analitikų darbo kokybė. Antai pagarsėjusiame
IDC 2002 m. tyrime, kuriuo dažnai remiasi „Microsoft“, teigiama,
kad naudojant abi platformas WWW taikymams „Linux“ atveju
išlaidos personalui yra beveik 30 proc. didesnės. Tuo tarpu tais
pačiais metais IBM užsakymu „Robert Frances Group“ atliktas
analogiškas tyrimas nustatė, kad išlaidos personalui, reikalingos
vienam „Linux“ WWW serveriui paleisti, sudaro 1623 JAV dol., kai
tuo tarpu „Microsoft“ interneto serveris reikalauja 6850 dol. <br>
Kai šitaip „nesueina galai“ konkuruojančių bendrovių
nusamdytų IT auditorių išvadose, kažin ar žvilgsnis į
„ideologinius“ faktus suteiks vartotojams didesnio pasitikėjimo,
juoba kad iš esmės „Windows“ ir „Linux“ privalumai ir
trūkumai ima ryškėti pradėjus nagrinėti kiekvieną atskirą
diegimo konkrečioje įmonėje atvejį, įvertinus jos veiklos
ypatumus, galimybes ir poreikių specifiką.“
<br>
Šaltinis: <a href="http://www.omni.lt/?i$9359_16009$z_142916">www.omni.lt</a>. 
Apie nepalankiai „Microsoft“ atžvilgiu vertinamą reklamos kampaniją daug rašoma užsienio spaudoje.
</p>
