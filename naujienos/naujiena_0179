<p>Bendrovė „<a href="http://www.redhat.com/">Red Hat</a>“
pranešė pradedanti vykdyti programą „Open Source Assurange“,
kuri skirta apginti jos klientų investicijas į atvirojo kodo
programinę įrangą. <br>
„Atvirojo kodo draudimas“ - savotiškas atsakas JAV bendrovei
SCO, tvirtinančiai, kad „Linux“ pažeidžia jai priklausančias
intelektines teises į „Unix“ OS ir jos kodus naudojančius
sprendimus. Grasindama teisiniu persekiojimu SCO ragina „Linux“
naudojančias įmones susimokėti licencinius mokesčius. <br>
Pagal „Open Source Assurange“ programą „Red Hat“
garantuoja savo klientams, kad bet kokiu atveju jie galės naudotis
„Linux“ sistemomis nepertraukiamu darbo režimu: jei būtų
nustatyta, kad „Red Hat“ platinamos programinės įrangos kodas
pažeidžia kieno nors intelektinės nuosavybės teises, bendrovė
per trumpiausią laiką pakeis jį kitu. Klientų draudimo programa
taikoma tik „Red Hat Enterprise Linux“ naudojančioms
kompanijoms, „Red Hat Linux“ vartotojai tokios galimybės
neturės. <br>
„Open Source Assurange“ programos dalimi taps ir „Red Hat“
iniciatyva praėjusią vasarą įsteigtas fondas „Open Source Now“.
Jame kaupiamos lėšos tiems „Linux“ vartotojams, kurie dėl SCO
pretenzijų gali patirti finansinių nuostolių. Kompensuoti savo
klientams su „Linux“ susijusias išlaidas ketina ir „Novell“
bei „Hewlett-Packard“.<br>
Šaltinis: <a href="http://www.omni.lt/?i$9359_16009$z_144300">www.omni.lt</a>
</p>
