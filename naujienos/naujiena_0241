<p>Duomenų bazių programinės įrangos kūrėja „Oracle“ pranešė, kad šiemet planuoja pervesti 9 tūkstančius savo programuotojų prie „Linux“ platformos. Pernai spalį taip jau padaryta su 5 tūkst. „Oracle Applications“ padalinio programuotojų.<br>
„Iki metų pabaigos „Linux“ taps pagrindine mūsų platforma“, - Niujorke vykstančioje regioninėje „CeBIT“ parodoje pareiškė „Oracle“ „Linux“ inžinerijos direktorius Vimas Koukertsas. Jis pridūrė, kad „Oracle“ pereina prie „Linux“ sistemų, nes jos pigesnės ir greitesnės.<br>
Praeitą savaitę „Gartner“ paskelbtais duomenimis, „Oracle“ entuziazmas persiduoda ir jos klientams. 2002 m. „Linux“ duomenų bazių rinkoje pirmavo IBM, pardavusi programinės įrangos už 67 mln. dolerių, o „Oracle“ buvo antroje vietoje (45 mln. dolerių). Bet jau 2003 metais „Oracle“ išsiveržė į priekį ir uždirbo 207 mln. (IBM – 85 mln. dolerių).<br>
Anksčiau „Oracle“ naudojo tik „Sun Microsystems“ sistemas, tačiau dabar užsakinėja įvairių gamintojų įrangą ir naudoja kelias „Linux“ versijas, kurias perka iš „Red Hat“ ir „Novell“.<br>
Šaltinis: <a href="http://www.infoteka.lt/index.php?name=rodyti2&id=1489&kat_id=1">
www.infoteka.lt</a>
</p>
