<p /><a href="http://www.ivpk.lt">Informacinės visuomenės plėtros komitetas prie Lietuvos Respublikos Vyriausybės</a> informuoja, kad neretai pasitaiko atvejų, kai įsigyjant kompiuterius, neįdiegiama operacinė sistema Linux.
<p />
Lietuvos nacionalinės vartotojų federacijos nuomone, šitaip yra pažeidžiamos vartotojų teisės, nes valstybės nustatyta lengvata gyventojas gali pasinaudoti įsigydamas asmeninio kompiuterio vienetą su įdiegta programine įranga. Tai reglamentuoja Gyventojų pajamų mokesčio įstatymo 21 str. 1 d. 5 punkto komentaras.
<p />
Savo ruožtu, Informacinės visuomenės plėtros komitetas išreiškia susirūpinimą esama situacija, kai kartu su parduodamu kompiuteriu vartotojui neįdiegiama sisteminė programinė įranga (operacinė sistema), o pateikiama kompaktinė plokštelė, kurioje dažnai įrašoma pasenusi ir netinkama atvirosios operacinės sistemos versija, arba minėta plokštelė išvis neturi įdiegimo į kompiuterį galimybės (live CD). Taip yra mažinamas pasitikėjimas atvirosios programinės įrangos patikimumu ir naudingumu.
<p />
Valstybinės mokesčių inspekcijos duomenimis 2006 m., palyginus su 2005 m., šia pajamų mokesčio lengvata pasinaudojo daugiau nei dvigubai Lietuvos gyventojų, o 2007 m. vartotojų, pasinaudojusių lengvata, skaičius išaugo dar trečdaliu.
<p />
Kompiuteriais prekiaujančios įmonės bei privatūs asmenys informaciją apie dalies pinigų už kompiuterį susigrąžinimą bei Valstybinės mokesčių inspekcijos komentarus šia tema ras Lietuvos rinkai pritaikytos <a href="http://baltix.akl.lt/apie/mokesciu-susigrazinimas">Baltix GNU/Linux operacinės sistemos svetainėje</a>
<p />
Šaltinis: <a href="http://www.ivpk.lt/main-news.php?cat=0&n=835">IVPK.lt</a>
