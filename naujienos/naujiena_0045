<p>Europos Komisija pirmą kartą ketina imtis priemonių prieš JAV programinės įrangos gamintoją „Microsoft“, nes, pasak Komisijos, ši piktnaudžiauja savo dominuojančia padėtimi rinkoje.<br>
Europos Komisija teigia suteikianti „Microsoft“ paskutinę galimybę pasiaiškinti prieš tai, kai bus pareikalauta pasidalinti svarbia informacija apie tarnybinių stočių sąsajas su „Microsoft“ konkurentėmis.<br>
„Komisijos išankstinė išvada yra ta, kad kompanija „Microsoft“ vis dar pažeidžia rinkos taisykles“, - sakoma pranešime ir paaiškinama, jog „Microsoft“ naudojasi savo dominuojančia padėtimi rinkoje nuo personalinių kompiuterių iki tarnybinių stočių.<br>
O dėl „Media Player“ programos, naudojamos žiūrinti filmus ar klausant muzikos kompiuteryje, Europos Komisija siūlo dvi pasirinkimo galimybes: arba ji turi būti ištrinta iš „Windows“ operacinės sistemos, arba „Microsoft“ privalo įtraukti į „Windows“ operacinę sistemą ir konkurenčių gaminamas „Media Player“ tipo programas. „Abi priemonės padėtų užtikrinti vartotojų pasirinkimo teisę“, - teigia Europos Komisija.<br>
Šaltiniai: <a href="http://www.delfi.lt/news/economy/ITbussines/article.php?id=2694968">www.delfi.lt</a>, <a href="http://www.omni.lt/?rask$9359_16009$z_114761">www.omni.lt</a>.
</p>
