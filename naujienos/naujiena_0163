<p>Šį mėnesį Informacinės visuomenės plėtros komiteto (IVPK) prie LR Vyriausybės inicijuotuose „Naujojo knygnešio“ apdovanojimuose Romualdas Krukauskas pripažintas labiausiai informacinės visuomenės plėtroje nusipelniusiu žmogumi (nacionaliniu mastu). R. Krukauskas paskatino informacinės visuomenės idėjų sklaidą valdžios sluoksniuose, kurių veiksmai įtakoja visos šalies gyvenimą, įnešė ypatingą indėlį kuriant lituanizuotos atvirojo kodo programinės įrangos kūrimą ir tobulinimą bei pirmojo šalyje lokalizuoto atviro kodo standartinio biuro programinės įrangos rinkinio sukūrimą.<br>
Jau 1994 m. R. Krukauskas aktyviai rėmė asociacijos „Infobalt“ įsteigimą, buvo Lietuvos Ryšių ir informatikos ministerijos, veikusios nuo 1992 iki 1998 m., viceministras.<br>
„Naujųjų knygnešių“ apdovanojimai yra sėkmingai baigtos visuomenės informavimo kampanijos „Pradėjau“ paskutinis etapas. Konkurso, kaip ir visos akcijos „Pradėjau“, tikslas – parodyti gyventojams veikiančias informacinės visuomenės iniciatyvas, kuriomis jiems tereikia pradėti naudotis.<br>
10 ekspertų komisija, sudaryta iš valdžios, žiniasklaidos ir akademinio sluoksnio atstovų iš daugiau nei 50 kandidatų rinko 5 skirtingų kategorijų „Naujuosius knygnešius“. Tai – informacinės visuomenės plėtros iniciatyvos, taip pat labiausiai šiam procesui nusipelnę asmenys.
</p>
