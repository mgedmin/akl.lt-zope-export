<p>Savąją „Linux“ pagrįstą operacijų sistemą „Lindows“ siūlanti bendrovė „Lindows.com“ pradėjo tiekti naują šios OS versiją, kurios nereikia instaliuoti kietajame diske - ji veikia įdėjus CD į CD-ROM įrenginį. Kompanija tikisi, kad toks patogus „Lindows“ naudojimo būdas paskatins su ja susipažinti kur kas daugiau potencialių vartotojų.<br>
Naujasis iš CD paleidžiamas „Lindows“ variantas, pavadintas „LindowsCD“, turi daugelį ankstesnės OS versijos „Lindows OS 4.0“ savybių. „LindowsCD“ galima įsigyti kartu su „Lindows OS 4.0“ kompanijos svetainėje arba už 29,95 JAV dol. nusipirkti atskirai.<br>
Vartotojams tereikia įdėti šį CD į CD-ROM įrenginį ir perkrauti kompiuterį. Jokių pakitimų kietajame diske nedaroma. Pasak kompanijos atstovų, norint sugrįžti prie pirminės konfigūracijos tereikia išimti CD ir perkrauti sistemą.<br>
„LindowsCD“ įrašyta ne tik operacijų sistema, bet ir įvairios programos, galinčios „Linux“ aplinkoje atidaryti populiarių „Windows“ terpės programų, tokių kaip „Excel“, „PowerPoint“ ar „Word“ sukurtus failus.<br>
Šaltinis: <a href="http://www.omni.lt/?rask$9359_16009$z_112112">www.omni.lt</a>
</p>
