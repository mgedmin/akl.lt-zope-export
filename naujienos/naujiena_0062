<p>Kaip rašoma www.omni.lt <a href="http://www.omni.lt/?rask$9359_16009$z_116370">straipsnyje</a>, JAV bendrovė SCO artimiausiu metu ketina pradėti „Linux“ OS naudojančių įmonių medžioklę: joms bus siūloma susimokėti licencinį mokestį už programinį kodą, kuris, SCO teigimu, priklauso jai. Pranešama, kad jai jau pavyko išsireikalauti tokio mokesčio iš kelių bendrovių, viena iš kurių įeina į „Fortune 500“ sąrašą. Atsisakiusiųjų mokėti laukia šaukimai į teismą.<br>
Konferencijoje „SCO Forum“ bendrovės prezidentas Darlas McBride'as pareiškė, kad kuo anksčiau jo kompanija imsis ginti savo teises teisme, tuo bus geriau. Nors teisiškai ginčas dėl „Linux“ programinio kodo dar nebaigtas, SCO vadovas teigia, kad šiuo metu sparčiai renkama informacija apie „Linux“ naudojančias bendroves. Per artimiausias 3 savaites žadama surinkti duomenis apie dar 40 proc. korporatyvinių „Linux“ vartotojų. Tiesa, tebelieka neaišku, ar domimasi tik JAV, ar ir užsienyje veikiančiomis įmonėmis.<br>
SCO subūrė 3 „Linux“ korporatyvinių vartotojų ieškančias ir juos „apdorojančias“ grupes. Pirmoji sudarinėja potencialių aukų sąrašą, antroji siuntinėja į jį patekusioms įmonėms pasiūlymus įsigyti licenciją, o trečioji atsisakiusius tai padaryti paduoda į teismą ir rūpinasi visais proceso reikalais. Pirmiausia ieškiniai bus pateikti toms kompanijoms, kurios naudoja ir „Linux“, ir IBM operacijų sistemą AIX.
</p>
