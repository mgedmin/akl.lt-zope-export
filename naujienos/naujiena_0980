<p>
KDE bendruomenė vakar, 2008 m. sausio 11 d., džiugiai pranešė, kad pasirodė ilgai lauktoji KDE 4.0 versija. Šis svarbus leidimas žymi tiek ir ilgo ir intensyvaus programavimo ciklo pabaigą, atvedusią į KDE 4.0, tiek ir naujos – KDE 4 – eros pradžią. 
</p>

<p>
KDE 4 – yra populiarios KDE darbastalio aplinkos versija, paremta grafinių valdiklių bibliotekos QT 4 versija. KDE 4 yra ne tik KDE 3 perkėlimas iš QT 3 į QT 4, bet ir kokybiškai naujos darbastalio aplinkos pradžia.

KDE 4 <strong>bibliotekos</strong> buvo beveik visose srityse iš esmės atnaujintos ir patobulintos. „Phonon“ daugialypės terpės aplinka suteikia visoms KDE programoms nepriklausomas daugialypės terpės galimybes. „Solid“, naujoji aparatinės įrangos integracijos aplinka labai palengvina darbą su pašalinamais įrenginiais, sudaro geresnes sąlygas tvarkyti nešiojamų kompiuterių maitinimą.
</p>

<p>
KDE 4 <strong>darbastalis</strong> įgavo naujų galimybių. Darbastalio kiautas „Plasma“ suteikia naują darbastalio sąsają, įskaitant pultą, meniu ir valdiklius darbastalyje. „KWin“, KDE langų tvarkyklė dabar palaiko sudėtingus 3D grafinius efektus, kurie palengvina langų tvarkymą.
</p>

<p>
Patobulinta ir daugybė KDE <strong>programų</strong>.  Kai kurie patobulinimai yra labai pastebimi, pvz., vizualiniai efektai, paremti vektorinės grafikos galimybėmis. Patobulintos bibliotekos, vartotojo sąsaja, naujos programų galimybės, sukurta ir naujų programų. „Okular“, naujoji dokumentų (pdf, PostScript, odf, chm ir daugelio kitų formatų) peržiūros programa, „Dolphin“, naujoji failų naršyklė – tai tik dvi programos, kurios naudoja KDE 4 naująsias technologijas.</p>

<p>
„Oxygen“ <strong>ikonos</strong> ir darbastalio pagrąžinimai – naujas šviežio oro gūsis KDE darbastalyje. Pagražėjo beveik visos matomos KDE darbastalio aplinkos dalys. „Oxygen“ tikslas – grožis ir nuoseklumas.</p>

<p>Plačiau apie naująjį KDE leidimą skaitykite <a href="http://www.kde.org/announcements/4.0/">KDE žiniatinklio svetainėje</a>. Informaciją apie KDE 4 diegimą rasite <a href="http://www.kde.org/info/4.0.php">čia</a>.</p>
