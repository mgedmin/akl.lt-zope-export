<p>Vokietijos <a href="http://www.muenchen.de/">Miuncheno</a> miesto
taryba birželio 16 d. oficialiai patvirtino detalų planą, kuriuo
remiantis 14 000 stalo ir nešiojamų miesto kompiuteriuose „Microsoft“
programinė įranga bus pakeista „Linux“ operacine sistema ir atviro kodo
biuro programomis.<br>
Apie praeitų metų kovo mėnesį vykusį miesto tarybos balsavimą dėl
migravimo buvo plačiai komentuota ir rašyta žiniasklaidos priemonėse.
Atlikus testavimą, kuriam vadovavo „SuSE Linux“ ir „IBM“ kompanijos,
miesto taryba patvirtinto detalų migravimo proceso planą, kuris tęsis
iki 2009-ųjų. Migravimas vyks laipsniškai, pradedant šiais metais
„OpenOffice“ biuro programų paketo bei „Mozilla“ naršyklės diegimu
dabar veikiančiuose „Windows NT“ stalo kompiuteriuose, ir per penkerius
metus pakeičiant operacinę sistemą bei specializuotas programas.
Projekto, kurio pavadinimas yra „LiMux“ (kilęs nuo „Linux“ ir
„Munich“), biudžetas yra 35 mln. eurų. Netrukus bus skelbiamas
konkursas migravimo projekto valdymui.<br>
Manoma, kad šis trečiojo pagal dydį Vokietijos miesto žingsnis turės
„tinklo efektą“, kuomet kitos Vokietijos viešojo sektoriaus
organizacijos bei kiti Europos didmiesčiai paseks šiuo pavyzdžiu.<br>
Daugiau informacijos rasite <a
href="http://www.muenchen.de/Rathaus/referate/dir/presse/2004/06/97306/linux_beschluss.html">pranešime
spaudai</a> ir „LiMux“ projekto <a
href="http://www.muenchen.de/Rathaus/referate/dir/limux/89256/index.html">tinklalapyje</a>.
</p>
