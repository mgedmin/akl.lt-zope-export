<p><a href="http://www.infoteka.lt">„Infotekos“</a> naujienose rašoma: „IBM, regis, ketina įkelti į „Linux“ ir antrą koją: pirmadienį prasidėjusioje tarptautinėje konferencijoje kompanija prasitarė besirengianti įrodyti, kad operacinė sistema „Linux“ tinkama ne tik serveriams, bet ir asmeniniams kompiuteriams.<br>
„International Business Machines“ jau kelerius metus aktyviai siūlo atviro kodo operacinę sistemą „Linux“ kaip sprendimą serveriams, tačiau Bostone vykstančioje konferencijoje „Desktop Linux“ Semas Doknevičius iš „IBM Global Services“ pareiškė, kad „Linux“ populiarumas jau pasiekia ir asmeninius kompiuterius. Jo pranešimo tema skamba taip: „Laikas „Linux“ asmeniniuose kompiuteriuose jau atėjo“.<br>
Tai aiškus progresas lyginant su rugpjūčiu, kai Irvingas Vladavski-Bergeris, vadovavęs IBM „Linux“ projektams, apie „Linux“ asmeniniuose kompiuteriuose pasisakė taip: „Susidomėjimo „Linux“ augimas akivaizdus, bet nemanau, kad jis pasiekė kosminį greitį“. Iki šiolei IBM agitavo tik už „Linux“ naudojimą serveriuose ir vengė asmeninių kompiuterių sferos, kur nepajudinamai dominuoja „Microsoft“.<br>
Tačiau gali būti, kad IBM imsis gan atsargių žingsnių šia linkme, kaip daro „Sun Microsystems“ ir „Red Hat“. Pastarosios tvirtina, kad tiems vartotojams, kurie su kompiuteriu atlieka gan siaurą pasikartojančių užduočių ratą, „Linux“ gali būti patogesnė. Konferencijos darbotvarkėje IBM skelbia, kad „Linux“ gali būti naudojama „mašinose su fiksuotomis funkcijomis, tokiose, kaip kasos aparatai, ir paprasčiausiuose biuro kompiuteriuose, kuriuose veikia taikomosios verslo programos“.“<br>
Iš „Infotekos“ <a href="http://www.infoteka.lt/index.php?name=rodyti2&id=1077&kat_id=1">naujienų</a>.
