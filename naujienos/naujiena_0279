<p><b>Europoje verda diskusijos</b><br>
Europos Sąjungos viršūnėse verda diskusijos dėl naujos išradimų, kurie įdiegti kompiuteriuose, patentavimo direktyvos. Kontroversiškai vertinama patentavimo tvarka išplėstų patentuojamų išradimų sąrašą ir apimtų programinius išradimus.<br>
Direktyvos šalininkai ir oponentai surėmė pečius iš esmės dėl to paties dalyko – inovacijų. Šalininkų teigimu, priėmus naują direktyvą, kompanijos jausis saugesnės ir skirs daugiau lėšų inovacijoms.<br>
Oponentų nuomone, ši patentavimo tvarka kaip tik varžys mažų bei vidutinių įmonių galimybes kurti inovacijas, kadangi jos nebus pajėgios varžytis su stambiuoju verslu dėl patentų.<br>
Tuo tarpu Lietuvoje apie programinių išradimų patentavimą kalbų apskritai negirdėti. <br>
Mūsų šalies atstovai dar ne tik nesuformulavo savo pozicijos šiuo klausimu, bet šalyje apskritai vos keli žmonės nutuokia, apie ką yra kalbama.<br>
Tiesa, „Infobalt“ asociacija, vienijanti Lietuvos informacinių technologijų ir telekomunikacijų įmones, mūsų šalies atstovams Europos Parlamente rengiasi pateikti savo nuomonę šią savaitę.</p>

<p><b>Pasipriešino lenkai</b><br>
Praėjusią savaitę vadinamosios kompiuterinių išradimų direktyvos priėmimas buvo dar kartą sustabdytas ES Taryboje. <br>
Pasipriešinus Lenkijos atstovams, direktyvos projektas nebuvo patvirtinas.<br>
Anot Tarybos atstovų, kuriuos cituoja „Reuters“ agentūra, ginčai taryboje kilo dėl to, ar ES turėtų pasekti JAV pavyzdžiu ir leisti patentuoti verslo modelius, tokius kaip „Amazon“ naudojamas „one-click shopping“ („pirkimas vienu klavišo paspaudimu“), ar apsiriboti tik programinių išradimų patentavimu.<br>
Vadinamoji išradimų, diegiamų kompiuteriuose (Computer-implemented inventions), direktyva pirmą kartą svarstyti buvo pateikta 2002 metų lapkritį. <br>
Kelis kartus ji buvo atsidūrusi per plauką nuo patvirtinimo, tačiau, pernai gegužę į ES įstojus 10-čiai naujų valstybių, šios irgi turi pareikšti savo nuomonę.<br>
Šios direktyvos tikslas – harmonizuoti patentavimo sistemą įvairiose ES šalyse, kadangi šiuo metu naudojami įstatymai yra skirtingi. Lenkijos atstovų pasipriešinimas šios direktyvos svarstymą stabdo jau antrą kartą per du mėnesius.<br>
Kaip „Lietuvos rytui“ teigė europarlamentarė Margarita Starkevičiūtė, atsargų požiūrį į šią direktyvą reiškia tiek senos, tiek naujos ES narės.<br>
„Iš mūsų kaimynų aktyviausiai „prieš“ pasisako Lenkija, Latvija ir Vengrija, kurios skiria daug dėmesio inovacijų technologijoms skatinti, – dėstė M.Starkevičiūtė. – Nyderlandų parlamentas įpareigojo savo Vyriausybės atstovus balsuoti prieš tokį sprendimą. Vokietija ir Prancūzija norėtų, kad pateikti pasiūlymai būtų patobulinti“.<br>
Už šią iniciatyvą, pasak europarlamentarės, pasisako Skandinavijos šalys – Suomija, Švedija bei Didžioji Britanija.<br>
M.Starkevičiūtės teigimu, dabar yra siūloma patentuoti tik konkrečius ir fizinius išradimus, kurių sudėtinė dalis bus nauja programinė įranga.</p>

<p><b>Gąsdina JAV sistema</b><br>
Bene radikaliausiai prieš direktyvą pasisako atvirojo kodo programinės įrangos kūrėjai. <br>
Pasak jų, programiniams išradimams pakanka ir tos apsaugos, kurią teikia autorių teisių apsauga.<br>
Pernai vasarą Laisvų programų fondo atstovas Richardas Stallmanas teigė, kad Jungtinėse Valstijose patentų yra tiek daug, jog pirmiausia neįmanoma sužinoti, ar programoje naudojamus metodus, algoritmus kas nors jau yra patentavęs.<br>
„Galų gale net ir radus reikiamus patentus juos perskaityti ir išsiaiškinti, kas patentuota, beveik neįmanoma. Jie parašyti labai sudėtinga teisine kalba“, – teigė R.Stallmanas.<br>
Anot jo, neretai patys programuotojai, kurie yra patentavę savo išradimą, perskaitę patentą nesupranta, kur jis aprašytas.<br>
„Programų kūrimas – tarsi ėjimas per minų lauką“, – tikino jis.<br>
Tuo tarpu EICTA (Europos informacijos bei komunikacijos technologijų asociacija), kuri remia kompiuterinių išradimų patentavimo direktyvą, tvirtina, kad ES patentavimo sistema būtų kur kas griežtesnė nei JAV.<br>
„JAV galima patentuoti beveik viską, ką tik nori, net ir verslo metodus, o Europos Sąjungos sistema tai griežtai reglamentuoja. Negalima patentuoti tiesiog algoritmo, metodo arba programos kodo, – „Lietuvos rytui“ sakė EICTA atstovas Leo Baumannas. – Galima patentuoti tik programą, funkciją, kuri įdiegta kompiuteryje ir turi techninius efektus.<br>
Pavyzdžiui, mobiliojo telefono programą, kuri, priversdama efektyviau veikti telefono funkcijas, sutaupo energiją ir pailgina baterijos veikimo laiką“.<br>
Europos Komisijos siūlomoje direktyvoje nurodoma, kad patentuojamas galėtų būti tik technologinis išradimas. <br>
Pažymima, kad su kompiuteriais susiję verslo modelių išradimai nebūtų patentuojami.<br>
Ir direktyvos šalininkai, ir jos priešininkai yra sukūrę interneto svetaines („<a href="http://www.nosoftwarepatents.org">www.nosoftwarepatents.org</a>“ ir „<a href="http://www.patents4innovation.org">www.patents4innovation.org</a>“), kuriose dėsto savo poziciją.</p>

<p><b>Nėra oficialios pozicijos</b><br>
Tuo tarpu Lietuvoje naujos ES patentavimo direktyvos reikalai, atrodo, yra tolimi ir nereikšmingi.<br>
Tiek M.Starkevičiūtė, tiek kitas Lietuvos europarlamentaras Aloyzas Sakalas „Lietuvos rytui“ minėjo, kad informacijos apie mūsų šalies poziciją iš oficialių institucijų nėra gavę.<br>
Valstybinis patentų biuras žurnalistą, pasiteiravusį apie programų patentavimą, nusiuntė į „Infobalt“ asociaciją. Tačiau ši tik rūpinasi autorinių programų registravimu, o tai su patentavimu neturi nieko bendra.<br>
Paklausus apie naują direktyvą, biuro atstovė atsakė, kad nieko apie tai nežinanti: „Kai ji bus, tada žiūrėsim“.<br>
Informacinės visuomenės plėtros komiteto (IVPK) prie Vyriausybės direktorius Aurimas Matulis prisipažino, kad siūloma direktyva domisi. Bet, jo tvirtinimu, IVPK niekas neįpareigojo pateikti oficialios Lietuvos pozicijos šiuo klausimu.<br>
A.Matulis pripažino, kad pareikšti šalies poziciją jau gali būti ir per vėlu. „Viskas priklauso nuo to, kur ši direktyva yra, – sakė jis. – Šalies pozicija paprastai išsakoma darbo grupėse. Jeigu taryboje būtų pasakyta kažkas nauja, ko nebuvo pasakyta darbo grupėse, tai būtų skandalas. Tiesą sakant, nežinau, ar Lietuvai kas nors atstovavo darbo grupėse“.<br>
Jis svarstė, kad Europos Sąjungos Taryboje savo nuomonę galėtų išsakyti nebent Lietuvos susisiekimo ministras.</p>

<p><b>Įžvelgia riziką šalies įmonėms</b><br>
IVPK direktoriaus teigimu, Lietuvoje nebuvo išplėtotas programinės įrangos kūrimas.<br>
„Šiandien esame labiau programinės įrangos naudotojai, – sakė A.Matulis. – Tačiau, žvelgiant į ateitį, tokia direktyva apsunkintų verslą Lietuvos įmonėms. Mūsų šalies bendrovės anksčiau ar vėliau ateis į šią rinką ir joms bus sunkiau įsitvirtinti“.<br>
Riziką įžvelgia ir „Alnos“ valdybos narys Tomas Milaknis.<br>
„Didžiosios bendrovės, kurios turi daugiau išteklių tyrimams ir daugiau teisinių pajėgumų, galbūt iš tikrųjų gali šiek tiek apsunkinti mažųjų įmonių, kurios Lietuvoje dominuoja, verslą“, – teigė jis. <br>
Tokios bendrovės, T.Milaknio teigimu, gali neturėti tiek teisinių resursų.<br>
„Sonex Software Development“ bendrovės direktorius Česlovas Stanaitis sakė, kad priėmus naują direktyvą netgi ir savo išradimus patentavusios nedidelės įmonės turėtų skirti lėšų asociacijoms, kurios ieškotų šių patentų pažeidimų.</p>

<p>„Lietuvos rytas“, 2005-01-31, Nr. 25 (4289), P.Jakutavičius.</p>
