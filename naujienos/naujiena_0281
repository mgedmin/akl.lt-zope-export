<p>Pirmadienį, vasario 1 d., įvyko asociacijos "Infobalt "Laisvų programų ir atvirų standartų" komiteto inicijuotas susitikimas-diskusija dėl ES Kompiuterinių išradimų direktyvos 2002/0047 (COD).<br>
Posėdyje dalyvavo asociacijos "Infobalt" nariai - AKL (asociacija "Atviras Kodas Lietuvai"), VGTU Atvirojo kodo instituto, bendrovių "Patikimi sprendimai", "Microsoft Lietuva" , "IBM Lietuva" , "Siemens" atstovai.<br>
Dalyviai, apsvarstę esamą situaciją, nutarė, jog atsižvelgiant į tai, kad Europos Parlamento Teisinių Reikalų komitetas ruošiasi ES direktyvos dėl kompiuterinių išradimų 2002/0047 (COD) aptarimui, asociacija " Infobalt", atstovaujanti Lietuvos ITT verslo įmonėms, mokslo ir mokymo įstaigoms, visuomeninėms organizacijoms, teikia savo nuomonę dėl šio dokumento, reglamentuojančio Lietuvos ITT sektoriui ir visai šalies visuomenei labai svarbius klausimus.<br>
Asociacija " Infobalt", manydama, kad minėta direktyva ir jos taikymo pasekmės nepaprastai svarbios visiems nariams, siūlo nuodugniai ją išnagrinėti Europos Parlamente ir įtvirtinti šias nuostatas:<br>
- turi būti ne plečiama į kompiuterius įdiegtų išradimų patentavimo sritis, o suderinamos tai reglamentuojančios Europos Sąjungos šalių, tarp jų ir Lietuvos, teisės normos;<br>
- būtina išsaugoti kompiuterių programų suderinamumo (angl. interoperability) galimybę; <br>
- verslo modeliai neturi būti patentuojami;<br>
- neturi būti pakenkta smulkiojo ir vidutinio verslo įmonių, gaminančių programinę įrangą, interesams;<br>
- atvirojo kodo programos turi būti naudojamos kartu su kompiuterinių išradimų patentais.<br>
Šis kreipimasis išsiųstas Europos Parlamento nariams, Lietuvos Respublikos Seimo Informacinės visuomenės plėtros komitetui, Lietuvos Respublikos valstybiniam patentų biurui,Informacinės visuomenės plėtros komitetui prie Lietuvos Respublikos Vyriausybės.<br>
Šaltinis: INFOBALT Spaudos centras.
</p>
