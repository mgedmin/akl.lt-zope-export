<h2>Laisvės link</h2>
<p><b>Tomas Jonušas, visuomeninės organizacijos „Atviras kodas Lietuvai“ viceprezidentas</b></p>
<img src="straipsniai/TomasJonusas.png" alt="Tomas Jonusas" border="0" class="lphoto">
<p>
Pastaruoju metu tenka daug girdėti ir skaityti apie laisvų atviro kodo
programų ir programinės įrangos milžino „Microsoft“ susirėmimus konkurencinėse kovose. 
Garsiausiai nuskambėjęs atvejis Europoje – Vokietijos Miuncheno miesto municipaliteto politinis 
sprendimas atsisakyti „Microsoft“ paslaugų ir daugiau kaip 14 tūkst. vartotojų „permesti“ 
prie atviro kodo programų. Galima paminėti dar daug panašių atvejų. Ne tiek svarbu, kieno naudai 
priimamas galutinis sprendimas, tačiau vien tai, kad atviro kodo programos pradėjo konkuruoti 
su IT pramonės milžinais, daugeliui kelia nuostabą ir susirūpinimą. Kas nutiko programų rinkoje, 
kad laisvai bendruomenių kuriami produktai konkursuose nustumia pasaulio didžiuosius?
</p>
<p>Specialistai ir vartotojai iki užkimimo diskutuoja, kokios programos ar 
sprendimai geresni – komerciniai ar laisvi – nepailsdami gina savo favoritus, vardija 
ir skaičiuoja „savų“ privalumus bei „svetimų“ trūkumus, lygina ir matuoja technines 
programų savybes, užsako ir skelbia išsamias studijas. Kol pasiekia spaudą, tokie tyrimai 
jau būna beviltiškai pasenę ir atspindi ne šiandienos aktualijas, bet tampa dar vienu įrašu 
programų plėtros istorijoje. Šiame straipsnelyje pamėginsime išvengti vartotojiškų bei 
techninių detalių ir į šį klausimą pažvelgsime iš laikmečio perspektyvos. Pagrindinis žodis, 
nuo kurio toliau verpsime minties gijas, yra „monopolija“. 
</p>
<p>Kalbant apie dabartį dažnai sunku atskirti svarbiausius ir antraeilius momentus – 
akiratį užgožia reklama, emocijos ir asmeniniai išgyvenimai. Pamėginkime į amžių sandūros 
epochą pažvelgti iš numanomos ateities perspektyvos, kai išlieka tik svarbiausi įvykiai, 
o nereikšmingos detalės pasimiršta. Pagalvokite apie 1888 arba 1934 metus. Greičiausiai 
ten nėra nieko asmeniško – vien tik faktai. O dabar trumpam įsivaizduokite savo 
provaikaitį, po 30 metų mokyklos vadovėlyje skaitantį XX ir XXI amžių sandūros Lietuvos 
IT istorijos puslapius.
</p><br>

<p><i>....tai buvo laikai, kai atsirado ir išpopuliarėjo asmeniniai kompiuteriai. 
Pirmieji AK Lietuvoje atsirado apie 1988 m., ir tai sutapo su šalies atgimimu 
bei išsivadavimu iš sovietinės priespaudos. Tuomet, pardavęs iš už Atlanto 
parvežtą kompiuterį, prie Vilniaus galėjai nusipirkti neblogą namą. Po dešimties 
metų dauguma Lietuvos įmonių ir organizacijų kompiuterius jau naudojo kasdieniame 
darbe. Būtent tuomet Lietuvoje pradėjo populiarėti internetas. Apie 2003 m. kiekviena 
dirbanti Lietuvos šeima galėjo turėti asmeninį kompiuterį ir naudotis internetu. 
Tačiau kompiuterių programų rinkoje susiklostė keista situacija. Maždaug nuo 1995 m. 
ten pradėjo dominuoti viena programinės įrangos bendrovė, kurią, nenorėdami nieko 
užgauti, toliau vadinsime „Monopolija“. Šiai įmonei operacinių sistemų ir biuro 
programų rinkoje ilgainiui pavyko sukurti tikrą monopoliją, tam tikruose programų 
segmentuose skirtingose šalyse ji valdė iki 98 proc. programų rinkos dalies.
</i></p>
<p><i>Monopolija įsigalėjo ir Lietuvoje, kur nepatyrusi, dažnai besikeičianti 
jaunos valstybės vyriausybė padėjo jai įsitvirtinti. Vyriausybės sprendimu 
Lietuvoje buvo buvo įtvirtinti tik „Monopolijos“ naudojami dokumentų standartai, 
mokyklose informatikos pamokos pamažu tapo „Monopolijos“ gaminamų produktų 
vartotojų rengimo kursais. Valdininkai, siekdami neprarasti savo darbo vietos, 
privalėjo išlaikyti „Monopolijos“ produktų pagrindu parengtus kompiuterinio 
raštingumo egzaminus, valstybės institucijos skelbė konkursus vieno gamintojo 
produktams pirkti. Faktiškai jau nuo 1998 m. neturėdamas „Monopolijos“ 
programinės įrangos nebegalėjai gauti viešos informacijos el. forma, 
pateikti ar gauti dokumentų valstybinėse institucijose, atlikti kai kurių 
veiksmų, tarkim, užpildyti asmeninę pajamų deklaraciją. Dėl to niekas per 
daug nesuko galvos, nes dauguma programų buvo naudomos be reikiamų licencijų. 
Tokia situacija iš dalies buvo toleruojama valstybės, nes ji pati 
naudojo daugiau nei 90 proc. vadinamosios piratinės produkcijos. Lietuva, 
ratifikavusi Berno konvenciją, prisijungusi prie Pasaulio prekybos 
organizacijos ir rengdamasi stoti į Europos Sąjungą, įsipareigojo ginti 
užsienio autorių teises. Seimui priėmus atitinkamus lietuviškus 
įstatymus atsirado formalios prielaidos bausti programas neteisėtai 
platinančias ir naudojančias organizacijas. Priėmus šį įstatymą šimtai 
tūkstančių „Monopolijos“ programų vartotojų tapo nusikaltėliais. Vienintelis 
būdas susigrąžinti dorą vardą – mokėti „Monopolijai“ už licencijas 
tiek, kiek ji pati nustatė. Alternatyvos juk nebuvo – nebent visiškai 
atsisakyti kompiuterio. Reikia paminėti, kad tuo metu visas pasaulis 
ir ypač Europos šalys labai stengėsi kurti žinių ekonomiką. Daug 
jaunos Lietuvos valstybės investicijų tekdavo skaitmeninei gerovei 
kurti, tačiau nenaudojant monopolininko programų šie bendros gerovės 
vaisiai buvo nepasiekiami vartotojui. Valstybė aktyvių veiksmų 
prieš neteisėtos programinės įrangos turėtojus nesiėmė. Neetiška 
gaudyti ir bausti vartotoją, kai pati valstybė už savo naudojamas 
programas neišgali sumokėti „Monopolijos“ prašomos kainos. Valstybė 
apsiribojo tik keliomis akcijomis prieš neteisėtą programų platinimą. 
Tokia situacija aiškiai netenkino „Monopolijos“, ir ji įsteigė 
organizaciją, kurios uždavinys buvo šnipinėti, persekioti, gaudyti 
ir bausti vartotojus, nemokamai naudojančius „Monopolijos“ 
programinę įrangą. Kartu su valstybinėmis jėgos struktūromis 
buvo sukurti „baudžiamieji būriai“, kurie, nepaisydami kitų 
įstatymų ir LR Konstitucijos, jėga įsverždavo į nedidelių 
įmonių biurus, ieškodavo neteisėtai turimų „Monopolijos“ 
programų, konfiskuodavo kompiuterius ir tokiu būdu yra sužlugdę 
ne vieną verslą. Buvo viešai skelbiami telefonai, kuriais 
anonimiškai galėjai įskųsti kolegas ar „Monopolijai“ nemokančias 
organizacijas. Visoms įmonėms buvo siuntinėjami įžeidžiamo 
turinio grasinantys laiškai, reikalaujantys pirkti „Monopolijos“ 
programas, o atsisakiusiems grėsė sankcijos ir susidorojimai. 
Dėl „Monopolijos“ įtakos buvo priimti įstatymai, pagal kuriuos 
bet kuris gyventojas ar organizacijos vadovas galėjo būti 
nuteistas, jei pas jį bus rasta „Monopolijos“ programų. 
Tokiu būdu iš „Monopolijos“ nenupirktų programų turėjimas 
buvo prilygintas narkotikų, ginklų ar sprogmenų laikymui. 
Tamsūs laikai ir „Monopolijos“ šalininkų siautėjimai 
tęsėsi kone visą dešimtmetį, daug dorų verslininkų 
buvo nuteisti, bankrutavo ar mokėjo milžiniškas 
baudas „Monopolijai“. Daugeliui, akis į akį susidūrusiems 
su „Monopolijos“ organizuotomis represijomis, tokie metodai ir 
priemonės priminė ankstyvąjį sovietmetį, kai tebuvo viena 
tiesa ir žmogui nuteisti nereikėjo įstatymų – tik 
„socialistinės sąžinės“. 
</i></p>
<p><i>Pirmieji plyšiai puikiai sutvarkytoje, įstatymais ir 
milžiniškais pinigais pridengtoje „Monopolijos“ tvirtovėje 
pradėjo rastis dar XX a. pabaigoje. Daugelis 
valstybių pabudo supratę, kad jų saugumo, gynybos ir 
kitos valstybinės strateginės informacinės sistemos 
yra visiškoje vieno gamintojo valioje. Kas būtų, jei 
„Monopolija“ staiga dvigubai pakeltų savo produktų 
kainas, įvestų naujas mokėjimo formas? Arba, tarkim, 
teroristai susprogdintų centrinę „Monopolijos“ 
būstinę ir keleriems metams paralyžiuotų jos darbą? 
Arba prasidėtų „Monopolijos“ darbuotojų streikas? 
Atsakymai į šiuos klausimus – būtų valstybinis 
krachas, suirutė, ekonomikos nuosmukis ir dar 
daug kitų baisių dalykų. Daug vyriausybių, 
teoriškai samprotaudamos apie monopolijų blogį, 
su tuo susidūrė praktiškai – jos tapo priklausomos 
ir pažeidžiamos. Čia reikia padaryti mažą žingsnį 
į šalį nuo „Monopolijos“ – tuometinio programų 
kūrimo verslo modelio paaiškinimo link. Šalia 
to, kas pasakyta anksčiau, valstybės suprato, 
jog sudėtingi, dažnai strateginiai milžiniškus 
pinigus kainavę pirkiniai yra „juodos dėžės“, 
ir niekas, be gamintojo, nežinojo, kas yra jos 
viduje. Atsiranda programų „slaptųjų durų“ 
(back door) terminas. Daugelis tuometinių 
kompiuterinių nusikaltimų, informacinių 
sistemų įsilaužimų ar sabotažo atvejų buvo siejama 
būtent su programų uždarumu. Programos saugotos kaip 
autoriniai darbai, o jų tekstai buvo tik gamintojo 
paslaptis. JAV vyriausybė, be atodairos saugodama 
ir gindama verslo – programų gamintojų teises, 
pati atsirado netikėtos ir naujos grėsmės 
akivaizdoje. Vis didesnė nacionalinių investicijų 
dalis teko informacinėms technologijoms ir programinės 
įrangos sistemoms, tačiau įstatymai gynė gamintojų 
privatumą ir jų paslaptį, o tai savo ruožtu didino 
valstybės, kaip užsakovo, priklausomybę nuo gamintojo. 
Programinės įrangos pramonėje atsirado nepasitikėjimo 
gamintoju apraiškų. Ar įsivaizduojate, kad galėtumėte 
laimėti valstybės paskelbtą konkursą, pastatyti 
ir atiduoti naudojimui naują administracinį pastatą, 
niekam neparodę ir neatskleidę jo brėžinių? Absurdas! 
Jokia priėmimo komisija ar draudimo bendrovė su jumis 
net nepradėtų kalbos. Deja, amžių sandūroje dauguma 
programinių produktų buvo parduodami ir perkami 
kaip „juoda dėžė“.
</i></p>
<p><i>XX a. pabaigoje JAV aukštosiose mokyklose susikūrė laisvų programų 
judėjimas, kuris, protestuodamas prieš programų tekstų slėpimą, pradėjo 
kurti programas su atviru išeities tekstu. Iš pradžių šios programos 
buvo naudojamos mokymo procese siekiant, kad studentai galėtų ne tik 
išmokti dirbti su programa kaip vartotojai, bet ir suvoktų, kaip ji 
sukurta, galėtų ją patobulinti. Vėliau, atsiradus internetui, atviro 
kodo programos labai išpopuliarėjo tarp specialistų ir greitai peržengė 
akademinių institucijų ribas. Buvo suformuluoti pagrindiniai laisvų 
programų licencijos principai, kurie lėmė greitą jų tobulėjimą ir 
paplitimą. Licencija be apribojimų leidžia programą naudoti, kopijuoti, 
platinti, nagrinėti ir tobulinti, tačiau norint platinti patobulintą 
programą, privalu atskleisti jos išeities tekstus. Tokia licencijavimo 
tvarka komercinėms įmonėms leido naudoti, tobulinti ir pardavinėti 
atviro kodo programas, tačiau nebuvo galima jų pasisavinti ir uždaryti 
patobulinimų. Šis licencijavimo modelis nesudarė sąlygų atsirasti 
naujai monopolijai. Tokiu būdu kuriamos programos sparčiai augo, 
tobulėjo ir apie 2001-2003 m. pagal daugelį savo savybių pasivijo 
didžiųjų komercinių gamintojų (net ir „Monopolijos“) programas. 
Pagrindinis šių programų skirtumas – jos yra laisvos ir gali būti 
naudojamos nemokamai! Valstybių vyriausybės, patekusios į monopolininko 
įtaką, atviro kodo programose pradėjo matyti kelią, kuris vedė iš 
uždarumo ir priklausomybės aklavietės. Daugelis pasaulio valstybių 
pradėjo remti atviro kodo programuotojų iniciatyvas, šių programų 
pagrindu kurti ar atkurti šalies programinės įrangos pramonę, 
siekdamos išsilaisvinti iš vieno gamintojo įtakos.
</i></p>
<p><i>Apie atviro kodo programas Lietuvoje garsiai pradėta kalbėti 
2002 metais. Tada jau buvo pritaikyta darbui ir išversta į 
lietuvių kalbą nemažai bendro naudojimo programų. Kelios bendrovės įrodė, 
kad visus biuro darbus galima puikiai atlikti nesinaudojant 
komercinėmis „Monopolijos“ programomis. Kai kurios valstybinės 
institucijos irgi pradėjo naudoti šias programas, taip sutaupydamos 
daug mokesčių mokėtojų pinigų. 
</i></p>
<p><i>Dar po kelerių metų valstybė vis dar naudojosi vartotojams 
įprastais „Monopolijos“ produktais, tačiau derybose dėl kainų 
turėdama atviro kodo programų alternatyvą sugebėjo išsikovoti 
nemažai nuolaidų, buvo sutaupytas ne vienas milijonas mokesčių 
mokėtojų litų. 
</i></p>
<p><i>Dar daug laiko praėjo, kol informacinių technologijų rinkoje 
vėl įsivyravo pusiausvyra, sąžininga konkurencija, 
sumažėjo produktų kainos ir „Monopolijos“ įtaka, atsirado pasiūlos 
ir paklausos įvairovė. Sunkus tai buvo metas. Taigi tie, 
kas vertina atvirumą, pasirinkimo laisvę ir garbingą konkurencinę 
kovą, tebūna budrūs ir daro viską, kad tokie laikai daugiau nebegrįžtų. 
</i></p><br>
<p><b>Spausdinta „Laikas“, 2003, spalis</b></p>
