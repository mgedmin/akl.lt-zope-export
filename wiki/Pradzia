AKL idėja ir 
pavadinimas -- Atviras kodas Lietuvai -- gimė Mantui
Kriaučiūnui, Mindaugui Žakšauskui bei Andriui Kasparavičiui
bendraujant netoli Kauno 2001 metų rugpūčio 25 d, per Linux 10-to
gimtadienio šventimą.  Tada jie kalbėjo apie organizaciją, kuri
skatintų atviro kodo programų naudojimą Lietuvoje, pasiūlytų ir
palaikytų Linux naudojimą mokyklose ir t.t.

Ši idėja taip ir pasiliko iki 2002 m. sausio 16 d., kai Tomas Jonušas
ir VĮ Infostruktūra iniciatyvinė grupė surengė 20-30 atviro kodo
bendruomenės narių susitikimą su tikslu "sudaryti prielaidas atviro
kodo programas plačiau naudoti valstybės institucijose".  Per šį
susitikimą buvo vėl pristatyta AKL kaip organizacijos idėja, buvo
aptartos tokios organizacijos galimos veiklos sritys, kaip antai
lietuviškos distribucijos kūrimas, atviro kodo naudojimo valstybinėse
institucijose palaikymas ir panašiai.  Buvo pristatytos tuo metu
kuriamos atviro kodo iniciatyvos, pvz. lietuviškas vyriausybės
užsakytas Freshmeat.net analogas LATIS. (Kur ta sistema dabar?..)

Kadangi į šį susitikimą atvyko daug labai skirtingų pažiūrų žmonių,
visi klausimai keldavo aršias ir betiksles diskusijas.  Todėl po šio
susitikimo buvo suformuota maža darbo grupė, kurią sudarė Tomas
Jonušas, Artūras Mickevičius, Albertas Agejevas, Mantas Kriaučiūnas,
bei Eugenijus Paulauskas.

Ši grupė 2002 m. vasario 15 d. surengė pirmąjį AK pristatymą LR Seime.
Dalyvavo keletas seimo narių, Seimo kanceliarijos IT specialistai,
kitų valstybinių organizacijų atstovai.

Kovo 4 d. AKL padėjo surengti atviro kodo ideologo ir populiarintojo
Eric S. Raymond paskaitą LR Seime.

Balandžio 24 d. įvyko dar vienas susitikimas Seime, kai iš IVPK prie
LRS atstovų išgirdome: "Viskas, ką jūs čia kalbat, yra gerai. Tačiau
tai tik kalbos. Imkite ir ką nors darykite!"

Pavasarį ir vasarą vis vykdavo nedideli susitikimai, kurių
metu buvo formuojamos būsimos organizacijos forma, vizija ir misija.

Rugpjūčio 31 d. įvyko pirmasis AKL steigiamasis susirinkimas
Rumšiškėse.  Nors tai buvo puikus linksmas bendruomenės renginys,
organizacijos po šio susitikimo užregistruoti nepavyko.

Rimtas darbas prasidėjo 2002 m. rugsėjo gale, kai pradėjome ruoštis
sudalyvauti Infobalt parodoje.  Darbo grupė kiek prasiplėtė.  Sukūrėme
organizacijos Interneto svetainę, Laisvų programų CD, paruošėme tris
kompiuterius su Linux ir grafine sąsaja parodai, bei sudalyvavome
parodoje.  Parodoje sukėlėme nedidelį šurmuliuką, išdalinome virš
tūkstančio LPCD.  Laimėjome parodos organizatorių prizą nominacijoje
"metų naujiena".  Po parodos patys stebėjomės, kaip mūsų laisvai
susibūrusi entuziastų grupė apsitrynė ir puikiai pasirodė.  Tai buvo
pirmas AKL projektas ir pirmoji kovinė pergalė.
