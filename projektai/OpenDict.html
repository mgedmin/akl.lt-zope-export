<h2>Atviro kodo žodynų programa „OpenDict“</h2>
<a href="http://opendict.idiles.com/"><img src="images/OpenDict_logo_mazas.png" height="60" width="257" alt="OpenDict logo" class=""></a>

<p>Visuomeninė organizacija <a href="http://www.akl.lt">„Atviras kodas Lietuvai“</a>, 
bendradarbiaudama su gerai žinomo „winLED“ autorinių teisių valdytoja <a href="http://www.vtex.lt/">UAB „VTeX“</a> 
sukūrė laisvą (atviro kodo) žodynų programą, galinčią dirbti su atvirų formatų („DICT“, „TMX“, „Mova“, „Slowo“) žodynais 
bei „LED“ anglų-lietuvių, lietuvių–anglų, vokiečių–lietuvių, lietuvių–vokiečių kalbų žodynų priedais (įskiepiais). 
</p>

<p>Žodynų programa „OpenDict“</a> yra sukurta pagal atviro kodo (laisvų programų) 
principus ir gali būti laisvai (nemokamai) platinama, kopijuojama bei keičiama GPL licencijoje numatytais būdais. 
Licencijos tekstas yra sudėtinė programos dalis. 
Programos autoriai: <a href="mailto:mjoc@akl.lt">Martynas Jocius</a> ir <a href="mailto:mantas@akl.lt">Mantas Kriaučiūnas</a>.
</p>

<p>Programa „OpenDict“ gali naudoti licencines „LED“ žodynų duomenų bazes (įskiepius), kurių platinimo teisė 
priklauso UAB „VTeX“. Įskiepis yra licencinis ir gali būti naudojamas tik įsigijus licenciją, išskyrus žemiau 
paminėtus atvejus.
</p>

<p>UAB „VTeX“ suteikia teisę (licenciją) Vilniaus miesto savivaldybei ir Vilniaus miesto biudžetinėms 
švietimo ir ugdymo įstaigoms naudotis „LED“ įskiepiais „OpenDict“ programoje neribotą laiką. Darbo vietų skaičius 
neribojamas. Programos diegimui darbo vietų skaičius taip pat neribojamas.
</p>

<p>„OpenDict“ programa kartu su UAB „VTeX“ žodyno įskiepiais nemokamai naudotis turi teisę ir visi namų vartotojai. 
Valstybinės institucijos, komercinės ar viešosios struktūros tai gali daryti tik įsigiję įskiepių licencijas. 
Išimtis yra vartotojams, dirbantiems „Linux“ operacinėje sistemoje. Tokie vartotojai iki 2007 metų pabaigos gali 
nemokamai naudoti „Linux“ operacinei sistemai skirtą žodynų programą su minėtais įskiepiais.
</p>

<h3>Techninis „OpenDict“ aprašymas:</h3>
<p>
<ul>
  <li>daugiaplatformė žodynų programa, veikianti „Linux“ ir „MS Windows“ ir kitose operacijų sistemose, kuriose yra wxWindows-python bibliotekos;
  <li>architektūra pagrįsta priedų (įskiepių) sistema; sukūrus atitinkamą priedą galima realizuoti kitokio formato žodynų palaikymą;
  <li>palaiko „TMX“, „DICT“, „Slowo“ ir „Mova“ žodynų formatus;
  <li>palaiko „DICT“ protokolą ir gali vykdyti paiešką didelėse interneto „DICT“ serverių duomenų bazėse;
  <li>galimybė įdiegti praktiškai neribotą žodynų skaičių;
  <li>galimybė susikurti savo žodynus;
  <li>galimybė grupuoti žodynus; tuomet įvestas žodis ieškomas visuose grupėje esančiuose žodynuose;
  <li>paieškos istorija saugo ieškotus žodžius, kad vartotojui nereikėtų jų įsiminti ir prireikus įvesti antrą kartą.
</ul>
</p>

<p>Žodynų programą „OpenDict“ galima parsisiųsti iš <a href="http://opendict.idiles.com/">jos interneto svetainės</a>, 
o LED žodynus – iš <a href="http://files.akl.lt/zodynai/OpenDict/LED-zodynai-priedai-0.3/">files.akl.lt</a> serverio.
</p>
