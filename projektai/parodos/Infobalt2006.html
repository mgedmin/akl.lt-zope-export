<h2>AKL „Infobalt 2006“ ITT sprendimų forume</h2>
<p><h3>„Laisvos programos - tai nėra tiesiog nemokamos programos“</h3></p>
<p><a href="http://www.infobalt.lt/forumas/2006/">
  <img src="images/itt_forumas2006.gif" alt="Infobalt_paroda_2006">
    </a></p>
<p>2006 m. spalio 18 - 21 d., Litexpo parodų rūmuose, <b>5</b> salėje <b>C11</b> stende</p>

<p>Šiais metais asociacija „Atviras kodas Lietuvai“ parodos 
lankytojus pritrauks <b>akcijomis</b>:</p>
<p><ul>
  <li>bus pristatyta laisvoji lietuviška operacinė sistema „Baltix GNU/Linux“</li>
  <li>pristatytas kompaktinis diskas „Laisvos programos biurui 2006“</li>
  <li>organizuojamas atviras seminaras – diskusija „Ar gali vyriausybė būti atviresnė?
 Atvirųjų standartų taikymas“</li>
  <li>kiekvienas, atsinešęs tuščią laikmeną, galės įsirašyti bet kurią operacinės sistemos
 „Linux“ distribuciją arba įsigyti kompaktinį diską stende už nedidelę kainą</li>
</ul></p>
<hr />
<p>Iš pradžių priėjęs prie stendo lankytojas atkreips dėmesį į neįprastos formos kompiuterį,
 skirtą naudotis visiems, su dar mažiau įprastu vaizdu ekrane. Kompiuterio paskirtis -
 <b>„išsikepti“ į savo atsineštą laikmeną bet kurią operacinės sistemos „Linux“ distribuciją!</b>
 OS „Linux“ ir yra tas neįprastas vaizdas, prie kurio galima bus prisipratinti tiesiog AKL stende.
 Jei netyčia laikmenos su savimi nebus, tai vėl čia pat galima bus įsigyti „Linux“ už nedidelę kainą.
 Nors dalis laisvos PĮ kūrėjų rašo programas nemokamai ir gyvena iš paaukojimų, tai nereiškia,
 kad atviro kodo programų negalima užsidirbit. Stende savo produktą - „Linux“ distribuciją „Suse“
 - pristatysianti kompanija „Novell“ tai įrodo uždirbdama pelną iš <b>komercinės</b>,
 bet <b>laisvos</b> programinės įrangos.</p>


<p><a href="images/baltix_cd_2.0.jpg">
  <img src="images/baltix_cd_2.0.jpg" alt="Baltix GNU/Linux 2.0" class="lphoto">
</a></p>
<p>Dar vienas „Linux“ produktas mūsų stende – <b>specialiai Lietuvai pritaikyta operacinė sistema
 „Baltix GNU/Linux 2.0“</b>, kuri išversta į lietuvių ir kitas Baltijos šalių kalbas bei turi
 daugybę naudingų laisvų programų, taip pat išverstų į lietuvių kalbą. „Baltix“ orientuota į namų,
 mokymo įstaigų bei biuro kompiuterius, taip pat gali būti naudojama „Linux“ demonstracijai,
 mokymo kursams, kaip „pirmos pagalbos“ sistema arba komercinės programinės įrangos demonstravimui.
 Pirmoji „Baltix“ versija parodos Infobalt 2005 metu buvo pripažinta „Metų alternatyva“,
 „Geriausio lietuviško ITTE (informacinių technologijų ir telekomunikacijų) produkto“ konkurse.
</p>
<br /><br />
<p><a href="images/lpbcd_virselis.jpg">
  <img src="images/lpbcd_virselis.jpg" alt="Laisvos programos biurui 2006" class="rphoto">
</a></p>

<p>Nenuskriausti liks ir „Windows“ naudotojai. Asociacija „Atviras kodas Lietuvai“ pristato
 trečią patobulintą laisvų programų rinkinį <b>„Laisvos programos biurui 2006“</b>.
 Kompaktiniu disku lengva ir malonu naudotis. Reikia tik įsidėti jį į kompiuterio diskų įrenginį,
 pasirinkti norimą programą ir paspausti diegimo mygtuką. Į kompaktinį diską įeina pagrindinės
 biuro ir interneto programos, kurios visiškai gali pakeisti paplitusius nuosavybinius biuro
 programų paketus. Tai naujos kartos biuro paketas OpenOffice.org 2.0 su papildomais naudingais
 šablonais ir rašybos tikrinimu, W3C rekomendacijas geriausiai atitinkanti naršyklė Mozilla Firefox,
 laisva žodynų programa OpenDict, grafikos kūrimo programa „The Gimp“ ir kitos programos.
</p>
<br />
<p>„Atviras kodas Lietuvai“ spalio 18d. 14 val. organizuoja <b>seminarą – diskusiją</b> 
<u>„Ar gali vyriausybė būti atviresnė? Atvirųjų standartų taikymas“</u>. Pagrindinis akcentas
 – atviras dokumentų formatas ODF (OpenDocument Format), neseniai pripažintas ISO tarptautiniu standartu.
 Gvildensime klausimą, kodėl Lietuva nelabai noriai pereina prie šio standarto, kokios yra
 priežastys ir ką rodo kitų šalių patirtis. Pranešimą „The Many Faces of "Open"“ („Daugybė „Atviro“ veidų“)
 skaitys Sun Microsystems vadovas
 Suomijai ir Baltijos šalims Jarmo Kuusivuori apie Suomijos bei Europos patirtį,
 seminare dalyvaus vyriausybės atstovai ir kiti standartų klausimais besidomintys žmonės.</p>
<hr />
<p><b>Kviečiame visus dalyvauti parodoje ir apsilankyti mūsų stende C11 (5 salė) spalio 18 – 21 dienomis!</b></p>
<br />
