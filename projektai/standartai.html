<h2>Skatinimas naudoti atvirus duomenų mainų standartus</h2>

<p><b>Problema:</b><br>
Šiandien Lietuvoje duomenų mainai tarp organizacijų daugiausiai vyksta "Microsoft Office" dokumentų formatais. Šie formatai priklauso "Microsoft" (r), yra uždari bei sunkiai prieinami kitiems gamintojams. Taigi vartotojai, kurie neįstengia mokėti už brangių programų licencijas, yra priversti naudoti nelegalias programų kopijas, nes kitaip negali perskaityti korespondencijos, viešų dokumentų, ar nuotoliniu būdu atlikti tam tikrų veiksmų, pavyzdžiui užpildyti pajamų deklaraciją. Europos Komisijos narys Erkki Liikanen, atsakingas už informacinę visuomenę, pažymėjo, jog "informacija turi būti prieinama piliečiui, neatsižvelgiant į tai, kokią programinę įrangą jis naudoja. Žmogus neturi būti priverstas įsigyti komercinę programinę įrangą, kad galėtų laisvai prieiti prie viešos informacijos".</p>

<p><b>AKL iniciatyva:</b><br>
Propaguoti atvirus duomenų mainų standartus - pagrįstus HTML, XML, ZIP bei kitais atvirais formatais, ir siekti įteisinti atvirus duomenų mainų standartus viešajame sektoriuje.</p>

<p><b><i>Kviečiame paremti AKL iniciatyvą</i></b></p>

