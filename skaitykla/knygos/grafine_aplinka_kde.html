<H2>Grafinė Linux aplinka KDE 3</H2>
<p>Autorius: Ričardas Čepas<br>
<a href="http://www.slknygos.lt">„Smaltijos“ leidykla</a>
</p>

<p>
</p>

<h3>Apie leidinį</h3>
  <p>Tai pirmoji knyga apie KDE. Su knyga kartu platinama ir kompaktinė plokštelė su  
    lietuviška „Mandrake Linux“ 9 versija.
  </p>
  <p>
    <img src="knygos/Grafine_aplinka_KDE3.png" alt="Grafinė Linux aplinka KDE 3" border="0" class="rphoto">
    Unix tipo sistemos jau daug metų dominuoja tarnybinių stočių (serverių) rinkoje 
    dėl savo stabilumo, plėtimo galimybių bei atvirumo. Tačiau šiuolaikinės grafinės 
    arbastalio aplinkos trūkumas anksčiau trukdė Unix sistemoms atsirasti eilinių vartotojų 
    kompiuteriuose.
  </p>
  <p>
     Pastaraisiais metais atviro kodo sistema Linux tapo žinoma ne tik profesionaliems 
     kompiuteristams, bet ir eiliniams vartotojams. Dabar ji sparčiai užkariauja ir darbastalių 
     rinką. Esminį vaidmenį čia vaidina KDE - galinga atviro kodo grafinė darbastalio aplinka. 
     KDE suderina šiuolaikinę, lengvai naudoj amą grafinę vartotojo sąsają su technologiniu 
     Unix operacijų sistemos pranašumu.
  </p>
     Šioje knygoje susipažinsite kaip:
     <ul>
       <li>įdiegti Mandrake Linux;
       <li>pritaikyti klaviatūrą;
       <li>tvarkyti failų sistemą;
       <li>redaguoti failus;
       <li>naudotis žinynais;
       <li>prisijungti prie interneto;
       <li>naršyti žiniatinklyje;
       <li>konfigūruoti el. pašto programą;
       <li>prisijungti prie naujienų grupių;
       <li>naudotis daugialypės terpės (multimedia) galimybėmis;
       <li>nustatyti lokalę;
       <li>naudotis administratoriaus teisėmis;
       <li>tvarkyti KDE biuro programas.
     </ul>


<h3>Eugenijaus Paulausko komentaras</h3>
  <p>
    Prieš kurį laiką dienos šviesą išvydo nauja informatikos knyga. Atrodytų, kas čia nuostabaus. 
Juk naujų knygų apie kompiuterius Lietuvoje išleidžiama vos ne kasdien – išeina naujos programos, 
naujos programų versijos, apie jas visas anksčiau ar vėliau yra parašoma. Vienok šitos knygos pasirodymą 
reikėtų vertinti kaip neeilinį įvykį, kadangi tai pirma grynai lietuviška, t. y. lietuvių autoriaus knyga 
apie Atviro kodo programinę įrangą, pirmą kartą aprašoma sulietuvinta operacinės sistemos grafinė 
aplinka. Kalbu apie Ričardo Čepo „Grafinė Linux aplinka KDE 3“.
  </p>
  <p>
    Ilgą laiką Linux operacinei sistemai prasiskinti kelią į darbo vietų kompiuterius kliudė 
vis dar galiojantis mitas apie Linukso nedraugiškumą vartotojo atžvilgiu. Neva, serveriuose 
Linuksas yra puiku: tai stabili, saugi ir labai lanksčiai konfigūruojama operacinė sistema. 
Tačiau darbo vietose geriau tinka naudoti ką nors kitą. Žinoma, pirmiausia galvojama apie Windows. 
Manau, kad KDE grafinė aplinka turi visas reikalingas priemones vizualiam sistemos konfigūravimui ir derinimui.
  </p> 
  <p>  
	Rašant panašaus tipo knygas visada išlieka pavojus per daug išsiplėsti, siekiant 
aprašyti kaip galima daugiau įvairių programinės įrangos aspektų. Tuo pačiu tokios knygos 
pasidaro labai storos ir neįdomios. Manau, kad šiuo atveju autoriui pavyko surasti aukso 
vidurį – aprašytos tik pačios reikalingiausios savybės. Perskaitę knygą sužinosite kaip 
įdiegti sistemą (Linux Mandrake 9.0 pavyzdžiu), sutvarkyti savo failų sistemą, suderinti 
prisijungimą prie interneto, naudotis elektroniniu paštu, interneto naršykle, naujienų 
skaitykle. Išmoksite kopijuoti failus, suteikti failams reikalingas prieigos teises. 
Taip pat sužinosite kaip atnaujinti sistemą naujų paketų pagalba, naudotis žinynais. 
Atskiras skyrius skirtas daugialypei terpei (multimedia).
  </p>
  <p>
	Leidinį reikėtų skaityti atsisėdus prie kompiuterio ir bandyti pakartoti 
dėstomą dalyką kompiuterio ekrane. Autorius pasirinko  labai vaizdų medžiagos dėstymo 
būdą: kiekvieno puslapio viršuje keliomis eilutėmis yra išdėstoma problemos esmė, o 
apačioje, ekrano nuotraukomis ir trumpais paaiškinimais, pateikiamas jos sprendimo kelias.
  </p>
  <p>
	Knyga pirmiausia bus naudinga naujiems Linukso naudotojams, pasryžusiems migruoti 
iš Microsoft Windows aplinkos. Bet ir labiau patyrę vartotojai gali rasti joje sau 
naudingų dalykų. Antru atveju knygos nėra reikalo skaityti nuo pradžios iki galo: 
pakanka pasižiūrėti leidinio gale esančią rodyklę, nustatyti problemą ir atsiversti 
reikalingą puslapį.
  </p>
  <p>
	KDE biuro programoms skirtas tik trumpas skyrelis. Aprašytos Kword, Kspread 
ir Kpresenter programos. Atrodo, kad autorius taip padarė sąmoningai, nes išsamiai 
aprašyti Koffice reikėtų ne mažesnės apimties naujos knygos.
  </p>
  <p>
	Knygoje pasigedau Linukso (Unix) net ir trumpo pagrindinių komandų aprašymo. 
Kaip bebūtų, daug dalykų galima paprasčiau sutvarkyti atitinkamais scenarijais ir 
komandomis. Nors, iš kitos pusės, tai lyg ir iškrenta iš pagrindinės knygos temos.
  </p>
  <p>
	Drauge su knyga pateikiamas kompaktinis diskas su lituanizuota operacinės 
sistemos „Mandrake Linux 9.0“ versija.
  </p>
  <p>
	Baigiant reikia pažymėti, kad autorius apie KDE aplinką žino ne iš 
nuogirdų – jau kelis metus jis yra KDE vertėjų į lietuvių kalbą komandos 
koordinatorius, daug prisidėjęs, kad KDE „kalbėtų“ ir lietuviškai.
  </p>
  <p>

Eugenijus Paulauskas, vienas iš KDE vertėjų<br>
<a href="mailto:eugenijus@agvila.lt">eugenijus@agvila.lt</a>.
  </p>
